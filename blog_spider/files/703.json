{"type": "blog", "blog_name": "کتابخانه عمومی امام جواد(ع) استان البرز", "blog_url": "http://emamjavad-alborzpl.blog.ir/", "post_url_1": "http://emamjavad-alborzpl.blog.ir/post/%D8%AD%D8%AF%DB%8C%D8%AB-%D9%87%D9%81%D8%AA%D9%87", "post_title_1": "حدیث هفته", "post_content_1": "", "post_url_2": "http://emamjavad-alborzpl.blog.ir/post/%DA%A9%D8%AA%D8%A7%D8%A8-%D9%BE%D8%B1%D9%86%D8%AF%DA%AF%D8%A7%D9%86-%D8%A2%D9%87%D9%86%DB%8C%D9%86", "post_title_2": "کتاب پرندگان آهنین", "post_content_2": "پرندگان آهنین: از زمین تا فضا (آشنایی با دانش و فناوری هوافضا)\nمؤلف: عباس خاراباف\n نـاشـر: نشر طلایی\n۱۵۲ صفحه\nکتاب «پرندگان آهنین» نوشته عباس \nخاراباف و با ویراستاری تخصصی محمد رحیم برای آشنایی با دانش و فنّاوری \nانواع هواپیما، موشک، ماهواره و فضاپیما و بر اساس منابع علمی و دانشگاهی \nجهان تألیف شده است.\n«پرندگان آهنین» دارای ده فصل است\n که هرکدام بر اساس الگویی خاص و منظم به زیرشاخه‌هایی تقسیم‌شده‌اند. در \nهر بخش از کتاب، واژه‌های تخصصی به زبانی ساده تشریح و اطلاعات تکمیلی \nضروری نیز ارائه شده‌اند. این کتاب با فصل «از تولّد موشک‌ها تا عصر فضا» \nآغاز می‌شود که نویسنده در آن نگاهی به تاریخ پرواز و وسایل پرنده دارد. در\n این فصل، بخشی به نام «گاه‌شمار پرواز» وجود دارد که اتفاقات مهم پیرامون \nپرواز و وسایل پرواز را به تفکیک سال ساخت آن‌ها بیان می‌دارد. فصل دوم \nکتاب به «آشنایی با جو زمین و ویژگی‌های آن» اختصاص دارد. به‌هرحال، خواص \nفیزیکی جو زمین تأثیر مستقیمی بر اختراع هواگردها داشته‌اند. فصل‌های بعدی،\n به سامانه‌های هوایی و فضایی می‌پردازند و انواع هواگردها، هواپیماها، \nپرنده‌های هوایی، ماهواره‌ها و ایستگاه‌های فضایی را تشریح می‌کنند. \n«موشک‌ها و وسایل پرتابی» ششمین فصل این کتاب را تشکیل می‌دهد. تحلیل آینده\n سفرهای هوایی و سامانه‌های فضایی از دیگر مباحثی است که عباس خاراباف در \nفصل‌های بعدی به آن می‌پردازد. فصلی از این کتاب نیز به آشنایی با مهندسی \nهوافضا، رشته آن، دانشگاه‌های هوافضا و مشاغل مرتبط با آن اختصاص دارد. \nعباس خاراباف در فصل پایانی کتاب پرندگان آهنین سامانه‌های هوافضایی ایرانی\n را برای مخاطبان خود معرفی کرده و آن‌ها را شرح می‌دهد.\nپرندگان آهنین، کتاب تقدیرشده از جشنواره کتاب کانون پرورش فکری کودکان و نوجوانان هست.", "post_url_3": "http://emamjavad-alborzpl.blog.ir/post/%DA%A9%D8%AA%D8%A7%D8%A8-%D8%AF%D8%AE%DB%8C%D9%84-%D8%B9%D8%B4%D9%82", "post_title_3": "کتاب دخیل عشق", "post_content_3": "دخیل عشق\nنویسنده: مریم بصیری\nانتشارات: عصر داستان\n۲۷۶ صفحه\nاین اثر در یک فضای متفاوت از \nادبیات دفاع مقدس خلق شده، فضایی که بیشتر به تبعات جنگ بر افرادی که \nدرگیری مستقیم با آن داشته‌اند (یعنی جانبازان و بهیاران و خانواده‌های \nآن‌ها) پرداخته است.\nدر این داستان با سرگذشت جانبازی \nبه نام رضا پیش آشنا می‌شویم که پاها و یک دست خود را در جبهه از دست داده \nاست. این امر در ادامه باعث اختلاف بین پدر و مادر او می‌شود. پدر آن‌ها را\n ترک می‌کند و بعد از گذشت ده سال از پایان جنگ رضا به دلیل فوت مادر به \nآسایشگاه منتقل می‌شود. داستان از یک آسایشگاه جانبازان جنگی آغاز می‌شود و\n خواننده وارد حال و هوای رزمندگان و عوالمی که آن‌ها این روزها در آن سیر \nمی‌کنند می‌شود. صبوره، دختری که زندگی و جوانی خود\n را به‌عنوان بهیار در جبهه‌ها خدمت کرده و اینک خود را وقف خدمت به \nجانبازان کرده، نذری دارد که با یک جانباز ازدواج کند. او شخصیت محوری و \nاصلی این داستان است که آرام‌آرام مخاطب با وی ارتباط برقرار می‌کند و در \nفرازوفرودهای داستان پا به پای وی پیش می‌رود.\nخواننده در طول داستان با ظرافت \nبا این حقیقت آشنا می‌شود که اگر با یقین خواست خود را از درگاه خداوند \nمسئلت کند به نتیجه می‌رسد و این نکته در تاروپود داستان تنیده شده است. \nادبیات «دخیل عشق» روان، خوش‌خوان و ساده است.\nطرح جلد این کتاب با طراحی مجید زارع از میان ۵۷۵ عنوان کتاب از سیزده کشور جهان نامزد جایزه بهترین طراحی کتاب دنیا شده است.", "post_url_4": "http://emamjavad-alborzpl.blog.ir/post/%DA%A9%D8%AA%D8%A7%D8%A8-%D8%A8%D9%87%D8%B4%D8%AA%DB%8C-%D8%A7%D8%B2-%D8%B2%D8%A8%D8%A7%D9%86-%D8%A8%D9%87%D8%B4%D8%AA%DB%8C", "post_title_4": "کتاب بهشتی از زبان بهشتی", "post_content_4": "بهشتی از زبان بهشتی (خاطرات آیت‌الله دکتر سید محمد حسینی بهشتی)\nتحقیق و تدوین: فرامرز شعاع حسینی\nناشر: شرکت تعاونی کارآفرینان فرهنگ و هنر\nشهید بهشتی بی‌گمان یکی از \nمنحصربه‌فردترین شخصیت‌های مؤثر در پیروزی انقلاب اسلامی است، بصیرت و \nهوشمندی، قدرت تشکیلاتی، مدیریت و جاذبه معنوی، صداقت و اخلاص از ویژگی‌های\n برجسته‌ای است که او را از بسیاری از شخصیت‌های اول انقلاب متمایز می‌ساخت\n تا جایی که امام خمینی رحمت‌الله علیه درباره ایشان گفتند: «بهشتی یک ملت \nبود برای ملت ما».\nاین اثر که به شکلی کم‌نظیر \nتدوین‌یافته، اگر نگوییم بهترین اثر منتشرشده در شناخت شخصیت و تأثیر او بر\n تحولات انقلاب اسلامی است، بی‌تردید در نوع خود کم‌نظیر است. مخاطب در این\n کتاب جنبه‌های مختلف زندگی شهید بهشتی را از زبان خود او می‌خواند. مواردی\n نظیر تولد و کودکی، تحصیل، ورود به حوزه علمیه، سفر به آلمان، آشنایی با \nامام خمینی، برگشت از آلمان و ورود به مسائل سیاسی و مبارزاتی، ماجرای \nزندانی شدن و ... برخی از مباحث این مجموعه را شامل می‌شود.\nنگارش و تهیه این کتاب ۷ سال به \nطول انجامیده است، چراکه هم خود نویسنده نسبت مطالب و شخصیت شهید حساسیت \nداشته و هم رجوع به منابع و دسته‌بندی هرکدام از فصول زمان‌بر بوده است؛ \nدسته‌بندی فصول به شکلی منسجم، در موضوعات متنوع همراه با تقدّم و تأخر \nدقیق آن‌ها، از مهم‌ترین ویژگی‌های این کتاب است که با پانویس‌های توضیحی \nمناسب و ذکر دقیق منابع و ارائه اسناد معتبر تکمیل شده است.", "post_url_5": "http://emamjavad-alborzpl.blog.ir/post/%DA%A9%D8%AA%D8%A7%D8%A8%D8%AE%D9%88%D8%A7%D9%86-%D8%AA%DB%8C%D8%B1%D9%85%D8%A7%D9%87", "post_title_5": "کتابخوان تیرماه", "post_content_5": "در این طرح هر\n ماه چهار عنوان کتاب از سوی معاونت توسعه کتابخانه‌ها و کتابخوانی نهاد \nکتابخانه‌های عمومی کشور در قالب طرح «کتاب‌خوان ماه» از میان کتاب‌های \nمنتشر شده در سال 94 و 95 در موضوعاتی همچون: سبک زندگی ایرانی اسلامی، \nکتاب‌های متناسب با مناسبت‌‎های\n ملی و مذهبی و همچنین عناوین جذاب در حوزه کودک و نوجوان، در موضوعات و \nمناسبت‌های مختلف انتخاب و معرفی می‌شوند تا ضمن ترویج فرهنگ کتابخوانی، \nبرخی معضلات فرهنگی و اجتماعی نیز با مطالعه کتاب‌ها مرتفع شود. معرفی و \nتبلیغ این کتاب‌ها از راه‌های مختلف همچون ارائه در نشست‌های کتاب‌خوان، \n‌کتاب‌خوان مجازی،‌ انتشار طرح‌های گرافیکی در فضای مجازی،‌ برگزاری جلسات \nنقد و بررسی و ... در سراسر کشور انجام می‌شود.به گزارش پایگاه اطلاع رسانی نهاد نهاد کتابخانه‌های عمومی کشور، کتاب‌های \n«بهشتی از زبان بهشتی» نوشته فرامرز شعاع حسینی، «دخیل عشق» نوشته مریم \nبصیری، «حرفه‌ای (خاطرات مرحوم جواد شریفی راد)» نوشته محمد قاضی، «پرندگان\n آهنین» نوشته عباس خاراباف و کتاب «قیچی که به دنبال کار می‌گشت» نوشته \nمنیره هاشمی برای طرح کتاب‌خوان ویژه تیرماه ۱۳۹۶ از سوی نهاد کتابخانه های\n عمومی کشور معرفی شد", "post_full_content_5": "", "post_full_content_3": "", "post_full_content_2": "", "post_full_content_4": "", "post_full_content_1": ""}