{"type": "blog", "blog_name": "ادبیات سیاه", "blog_url": "http://blackletter.blog.ir/", "post_url_1": "http://blackletter.blog.ir/post/karo64", "post_title_1": "نه من دیگر به روی ناکسان هرگز نمی خندم - کارو", "post_content_1": "نه من دیگر به روی ناکسان هرگز نمی‌خندم\nدگر پیمان عشق جاودانی\nبا شما معروفه های پست هر جایی نمی‌بندم\nشما کاینسان در این پهنای محنت گستر ظلمت\nز قلب آسمان جهل و نادانی\nبه دریا و به صحرای امید و عشق بی پایان این ملت\nگرد ذلت و فقر و پریشانی و موهومات می‌بارید\nشما،‌کاندر چمنزار بدون آب این دوران توفانی\nبه فرمان خدایان طلا،‌ تخم فساد و یأس می‌کارید؟\nشما، رقاصه‌های بی سر و بی پا\nکه با ساز هوس پرداز و افسون ساز بیگانه\nچنین سرمست و بی قید و سراپا زیور و نعمت\nبه بام کلبهٔ فقر و به روی لاشهٔ صد پارهٔ زحمت\nسحر تا شام می‌رقصید\nقسم بر آتش عصیان ایمانی\nکه سوزانده است تخم یأس را در عمق قلب آرزومندم\nکه من هرگز، به روی چون شما معروفه های پست هر جایی نمی‌خندم\nپای می‌کوبید و می‌رقصید\nلیکن من... به چشم خویش می‌بینم که می‌لرزید\nمی‌بینم که می‌لرزید و می‌ترسید\nاز فریاد ظلمت کوب و بیداد افکن مردم\nکه در عمق سکوت این شب پر اضطراب و ساکت و فانی\nخبرها دارد از فردای شورانگیز انسانی\nو من... هر چند مثل سایر رزمندگان راه آزادی\nکنون خاموش،‌ در بندم\nولی هرگز به روی چون شما غارتگران فکر انسانی نمی‌خندم\n\n\nکارو", "post_url_2": "http://blackletter.blog.ir/post/%D9%BE%D9%86%D8%AC-%D8%B1%D9%85%D8%A7%D9%86-%D8%A8%D8%B1%D8%AA%D8%B1-%D8%B3%D8%A7%D9%84-2017", "post_title_2": "پنج رمان برتر سال 2017", "post_content_2": " با شروع سال جدید میلادی، بهترین‌های هر حوزه در ۱۲ ماه گذشته معرفی می‌شوند. نشریه «ویک» به سراغ برترین رمان‌های سال ۲۰۱۷ رفته است.\nنشریه «ویک» فهرستی از پنج رمان برتر سال ۲۰۱۷ را اعلام کرده که صدرنشین آن «لینکلن در باردو» نوشته «جورج ساندرز» ـ دومین نویسنده آمریکایی برنده «من بوکر» ـ است.\n\n۱. «لینکلن در باردو» نوشته «جورج ساندرز»\n«لینکلن در باردو» اولین رمان «ساندرز» - نویسنده آمریکایی برنده «من بوکر» ۲۰۱۷ - است و تأثیر خوبی روی خواننده‌ها و منتقدان گذاشته است. رمان «لینکلن در باردو» پس از انتشار در ماه فوریه، با استقبال مخاطبان و تشویق منتقدان روبه‌رو شد و به صدر فهرست پرفروش‌ترین‌های «نیویورک تایمز» راه پیدا کرد. «ساندرز» پیش از نوشتن این رمان، به خاطر داستان‌های کوتاه ضدآرمانشهری‌اش که با طنزی سیاه ترکیب شده‌اند، شهرت داشت.\n\n«کلسون وایت‌هد» نویسنده‌ای که جایزه بخش ادبیات داستانی «پولیتزر» ۲۰۱۷ را از آن خود کرده، درباره کتاب «ساندرز» به «نیویورک تایمز» گفته است: «لینکلن در باردو» ترکیبی عجیب و درخشان است از تاریخ آمریکا، روحانیت الهام گرفته‌شده از بودائیسم و سوررئالیسم تمثیلی که از دل یک داستان تاریخی رشد می‌کند. «آبراهام لینکلن» آن‌چنان از مرگ پسر ۱۱ ساله‌اش به درد آمده که به قبرستانی در واشنگتن می‌رود تا برای آخرین‌بار جسد او را در آغوش بکشد. داستان «ساندرز» در اصل در دنیای پس از مرگ روایت می‌شود، در برزخی که ارواح در آن جوک می‌گویند و وقتی فرزند سرگردان «لینکلن» به آن‌ها می‌پیوندد، خاطرات زندگی خود را مرور می‌کنند. به دلیل عجیب بودن قوانین این وادی، ممکن است چند صفحه‌ای طول بکشد تا از داستان سر دربیاورید. اما نتیجه آن فوق‌العاده است... ‌«ساندرز» به درستی به خاطر داستان‌های کوتاه پرپیچ و خمش شهرت دارد، اما در این رمان به درجه‌ای بالاتر دست پیدا کرده است.\n\n۲. «بخوان، بی‌گور، بخوان» نوشته «جزمین وارد»\n«تا زمانی که آمریکا رمان‌نویسانی چون «جزمین وارد» دارد، روحش را از دست نخواهد داد.» این جمله‌ای است که «پملا میلر» درباره نویسنده رمان «بخوان، بی‌گور، بخوان» گفته است. در دومین کتاب برنده جایزه ملی کتاب آمریکای «وارد»، زنی سیاهپوست با دو فرزند خود راهی سفری جاده‌ای می‌شود تا همسر سفیدپوستش را پس از آزادی از زندان برگرداند. سفر بدون مشکل پیش نمی‌رود و این هم‌مسیری، رابطه عشق - نفرت بین نژادها را به نحوی هنرمندانه به نمایش می‌گذارد.\nبه عقیده «سارا بیگلی»، این اثر، ریسکی‌ترین کار «وارد» تاکنون است. این رمان به همان شیوه داستانی «مصرف دوباره استخوان‌ها» شروع می‌شود و در میانه راه به سمت المان‌های ماوراءالطبیعی می‌رود.\n\n۳. «فرار به غرب» نوشته «محسن حمید»\n«النا بروئس» درباره رمان «فرار به غرب» محسن حمید گفته است: داستان عاشقانه تند و تیز «محسن حمید» ترکیبی شگفت‌آور از تفسیری سیاسی و تصویری زنده را ارائه می‌دهد. «سعید» و «نادیا» شخصیت‌های اصلی رمان در شهری که درگیر بحران جنگ داخلی است، با هم آشنا می‌شوند و وقتی خشونت بالا می‌گیرد، تصمیم به فرار می‌گیرند. آن‌ها از دری جادویی عبور می‌کنند و از جزیره‌ای یونانی مملو از پناهندگان سر درمی‌آورند. آن‌ها از درهای مختلف رد می‌شوند و به لندن، کالیفرنیا و شهرهای دیگر می‌روند اما رابطه عاشقانه‌شان هرچه از وطن دورتر می‌شوند، سردتر و با مشکل روبه‌رو می‌شود.\n\nخبرنگار «NPR» این رمان را بهترین اثر این نویسنده پاکستانی‌تبار تاکنون، خوانده است. او همچنین گفته است: «فرار از غرب» رمانی نفس‌گیر است که توسط یکی از شگفت‌انگیزترین نویسندگان جوان جهان و در زمانی که بیشترین ضرورت را داشت، به نگارش درآمده است.\n\n۴. «اشک‌های سفید» نوشته «هاری کُنزرو»\nرمان «اشک‌های سفید» نوشته هاری کنزرو با زبانی هجوآمیز، داستان دوستی «سث» و «کارتر» دو جوان سفیدپوست را در کالج روایت می‌کند. این دو علاقه زیادی به موسیقی آفریقایی-آمریکایی اوایل قرن بیستم دارند و می‌خواهند یک استودیو ضبط در بروکلین راه‌اندازی کنند. وقتی صدای یک خواننده بلوز در یکی از رکوردهای خیابانی‌شان ضبط می‌شود، اتفاقات عجیبی برای این دو جوان سفیدپوست می‌افتد. آن‌ها سعی می‌کنند این صدا را به عنوان اثر کلاسیکی گمشده به فروش برسانند، اما اندکی پس از مورد توجه واقع شدن این ترانه، «کارتر» در جریانی مرموز مورد ضرب و شتم قرار می‌گیرد و به کما می‌رود.\nبا رویدادهای عجیب و مرموزی که پیش می‌آید، «سث» راهی سفری به «دیپ ساوث» می‌شود تا از این ماجرا سر دربیاورد. وقتی به می‌سی‌سی‌پی می‌رسد، هویت و زمان در هاله‌ای از خون و ابهام فرومی‌رود و صدای هنرمندان سیاهپوستی که همیشه مورد استثمار سفیدپوستان قرار گرفته‌اند، راهی برای شنیده شدن پیدا می‌کند. ۱۰ صفحه پایانی کتاب همزمان کابوس‌وار و افشاکننده است.\n\n۵. «ساحل منهتن» نوشته «جنیفر ایگان»\n«ساحل منهتن» جدیدترین نوشته «جنیفر ایگان» نویسنده برنده «پولیتزر» است. «دوایت گارنر» از «نیویورک تایمز» درباره این اثر نوشته است: «جنیفر ایگان» هر مدل داستان‌گویی که انتخاب می‌کند، جادویی ممتاز می‌سازد. نویسنده برنده «پولیتزر» رمان «بازدید از جوخه کودن‌ها» این‌بار به سراغ داستانی دِمُده از دوران جنگ جهانی دوم رفته و داستان زن جوانی اهل بروکلین را روایت می‌کند که در یک کارخانه کشتی‌سازی جنگی، جوشکار است و بعدها اولین غواص زن نیروی دریایی می‌شود.\n«ایگان» در کنار این داستان، نقبی می‌زند به داستان‌های مرتبط با پدری که ناپدید شده و جنایتکاری که شورش می‌کند، اما همه این‌ ماجراها به طرز خوشایندی به هم گره می‌خورند. به نوشته «ریان الشواف» در «فیلادلفیا اینکوایرر»، «ایگان» با نگاهی تیزبینانه و حساسیتی شگرف، ‌به مسائل مهم‌تری چون جنگ، نژادپرستی و ترس و شگفتی توامان در برابر دریا در کتابش می‌پردازد.\n", "post_url_3": "http://blackletter.blog.ir/post/%D8%A7%D8%B4%D8%B9%D8%A7%D8%B1-%DA%A9%D8%B1%DB%8C%D8%B3%D9%85%D8%B3", "post_title_3": "اشعار کریسمس", "post_content_3": "شعر \"شب برفی کریسمس\"\n\nخانه ای کوچک و زیبا\n\nدر جنگلی بزرگ\n\nبا درختانی بلند\n\nو پوشیده از برف\n\nبه غیر از آدم برفی\n\nکه لبخندی بر لب دارد\n\nهمه کنار آتش بخاری جمع اند\n\nو چه شادمانه و خوشبخت\n\nسال نو را با هم\n\nو در کنار درخت کاج تزئین شده\n\nجشن می گیرند\n\nو بیرون\n\nدانه های بلورین برف\n\nآرام آرام پایین می آیند\n\nدر شب برفی کریسمس...\n\n \n\n \n\nشعر \"آدمک برفی\"\n\nطلسمم کرده ای آری شبیه آدمک برفی\n\nپراز فریاد تکراری شبیه آدمک برفی\n\nمراازنو تراشیدی ز جنس سرد برف و بعد\n\nنمودی پرده برداری شبیه آدمک برفی\n\nسرش ازمن تنش ازمن نگاه برفی اش از تو\n\nمیان چار دیواری شبیه آدمک برفی\n\nوجودم برف باریدو زمستان حضورم را\n\nنگفتی دوستم داری شبیه آدمک برفی\n\nوطفلی کودک قلبم زکامی سخت میگیرد\n\nتو از گرمای بیزاری شبیه آدمک برفی\n\nدلم تنهاست مثل تو دلم اینجاست مثل تو\n\nودراین آخر کاری شبیه آدمک برفی  \n\n \n\n \n\nشعر \"سال نو میلادی و عید کریسمس مبارک\n\nمیلاد مسیح و عید کریسمس\n\nعید است و شادی\n\nنه عید نوروز\n\nجشن مسیحاست\n\nنامش , کریسمس\n\nآغوش مریم\n\nنوری مبین است\n\nبس می درخشد\n\nآن روح ماهش\n\nبلبل زشادی\n\nبا صد ترانه\n\nبر شاخه شاخه\n\nهی می زند پر\n\nفصل زمستان\n\nچه نوبهاری است\n\nدشت و دمن شد\n\nبا غنچه زیبا\n\nشبنم به گلها\n\nناز است و غلطان\n\nرویایی گشته است\n\nدنیای گلها\n\nتن پوش روشن\n\nهرجا صفا یی است\n\nاز سوز سردی\n\nآنجا نمایان\n\nصد لاله در باغ\n\nبر سبزه حالی است\n\nاین لطف و رحمت\n\nاز آن الله است\n", "post_url_4": "http://blackletter.blog.ir/post/ygs2", "post_title_4": "آی آدم ها - نیما یوشیج", "post_content_4": "آی آدمها که بر ساحل نشسته شاد و خندانید!\nیک نفر در آب دارد میسپارد جان.\n\n \n\nیک نفر دارد که دست و پای دائم‌ میزند\nروی این دریای تند و تیره و سنگین که می‌دانید.\n\n \n\nآن زمان که مست هستید از خیال دست یابیدن به دشمن،\nآن زمان که پیش خود بیهوده پندارید\n\n \n\nکه گرفتستید دست ناتوانی را\nتا توانایی بهتر را پدید آرید،\n\n \n\nآن زمان که تنگ میبندید\nبرکمرهاتان کمربند،\n\n \n\nدر چه هنگامی بگویم من؟\nیک نفر در آب دارد می‌کند بیهود جان قربان!\n\n \nادامه مطلب", "post_url_5": "http://blackletter.blog.ir/post/htf8", "post_title_5": "داغ عشق تو نهان در دل و جان خواهد ماند - هاتف اصفهانی", "post_content_5": "داغ عشق تو نهان در دل و جان خواهد ماند\nدر دل این آتش جانسوز نهان خواهد ماند\n \nآخر آن آهوی چین از نظرم خواهد رفت\nوز پیش دیده به حسرت نگران خواهد ماند\n \nمن جوان از غم آن تازه جوان خواهم مرد\nدر دلم حسرت آن تازه جوان خواهد ماند\n \nبه وفای تو، من دلشده جان خواهم داد\nبی‌وفایی به تو ای مونس جان خواهد ماند\n \nهاتف از جور تو اینک ز جهان خواهد رفت\nقصهٔ جور تو با او به جهان خواهد ماند\n \nهاتف اصفهانی \n\n", "post_full_content_2": "", "post_full_content_5": "", "post_full_content_3": "", "post_full_content_1": "", "post_full_content_4": ""}