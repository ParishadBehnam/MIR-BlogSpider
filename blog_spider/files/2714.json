{"type": "blog", "blog_name": "زرافه نامه", "blog_url": "http://zarrafenameh.blog.ir/", "post_url_1": "http://zarrafenameh.blog.ir/1396/09/04/4-%D8%A2%D8%B0%D8%B1-96", "post_title_1": "4 آذر 96", "post_content_1": "«هیچ‌گاه نومید نشو. اگر همه‌ی درها هم به رویت بسته شوند، سرانجام او کوره‌راهی مخفی را که از چشم همه پنهان مانده، به رویت باز می‌کند. حنی اگر هم‌اکنون قادر به دیدنش نباشی، بدان که در پس گذرگاه‌های دشوار باغ‌های بهشتی قرار دارد. شکر کن! پس از رسیدن به خواسته‌ات شکر کردن آسان است. صوفی آن است که حتی وقتی خواسته‌اش محقق نشده، شکر گوید.»\n\n\nملت عشق\nنوشته الیف شافاک / ترجمه ارسلان فصیحی\nصفحه 117", "post_url_2": "http://zarrafenameh.blog.ir/1396/09/03/3-%D8%A2%D8%B0%D8%B1-96", "post_title_2": "۳ آذر ۹۶", "post_content_2": "بعد از «کفش باز» بلافاصله خواندن کتاب «ملت عشق» را شروع کردم. اثر نویسنده ترک خانم الیف شافاک که نشر ققنوس با ترجمه روان ارسلان فصیحی چاپ کرده است. کتابی پر فروش در بازار ایران و جهان. کتاب بسی دلچسب است و از خواندن آن لذت می‌برم. اگر آن را نخوانده‌اید مسلما می‌تواند جزو بهترین گزینه‌ها باشد.\n\n\n\n«درست است که خدا را با گشتن نمی‌توان پیدا کرد اما خدا را فقط کسانی پیدا می‌کنند که به دنبالش می‌گردند.» صفحه ۸۱", "post_url_3": "http://zarrafenameh.blog.ir/1396/08/29/29-%D9%85%D9%87%D8%B1-96", "post_title_3": "29 آبان 96", "post_content_3": "\nپس از مدتها کتاب «کفش باز» را تمام کردم. کتاب روایتی است خودنوشت از زندگی فیل نایت موسس شرکت نایکی. شاید شرکت نایکی را بتوان از نمادهای پیشرفت دانست. شرکتی که با همت و تلاش یک جوان بیست و چند ساله تاسیس می‌شود. شرکتی محقر با انواع و اقسام مشکلات گوناگون. آن هم در زمانی که آدیداس و پوما غول‌های صنعت کفش های ورزشی بوده اند و رسیدن به آن‌ها شاید جزو خیالات شیرین!اما روند کار در نهایت به جایی می‌رسد که هم‌اکنون، نایکی از آن اسم‌های غول‌آسا پیشی گرفته است.\n\nنسخه‌ای که من خواندم توسط شورش بشیری ترجمه و انتشارات خوش آتیه‌ی «میلکان» آن را چاپ کرده است. در واقع اولین چاپی که از این کتاب روانه‌ی بازار شد این نسخه بود. ترجمه در کل بد نبود اما بعضی جاها متن مبهم نشان می‌داد. ترجمه‌های دیگر را ندیده‌ام. \nکتاب ارزش خواندن را دارد. خواندن زندگی کسی که در زندگی‌اش از تلاش و ریسک ترس نداشته و مزد آن را هم گرفته همیشه جذاب است.", "post_url_4": "http://zarrafenameh.blog.ir/1396/08/24/24-%D8%A2%D8%A8%D8%A7%D9%86-96", "post_title_4": "24 آبان 96", "post_content_4": "اربعین تمام شد و ما جا ماندیم. حقیقتی تلخ که باید آن را بپذیریم و قبولش کنیم. جا برای غصه خوردن نیست. وقتی نمانده. تا چشم به هم بزنیم باز سیاهپوش‌ها شروع می‌شود. باز روضه خوانی پدربزرگ شروع می‌شود. باز صدای یا حسین بلند می‌شود و باز مداحی‌های دلنشین حاج محمود‌ آغاز.وقتی برای غصه خوردن نیست. باید از الان شروع کرد. از الان برنامه ریخت. من میخواهم اربعین سال بعد حتما کربلا باشم. بانو می‌گوید خواستن توانستن است. راست می‌گوید. زمان کم است و وقتی نمانده. باید از همین الان بار سفر را بست.", "post_url_5": "http://zarrafenameh.blog.ir/1396/08/07/7-%D9%85%D9%87%D8%B1-96", "post_title_5": "7 آبان 96", "post_content_5": "نقل است که در قیامت گروهی هستند که وزن اعمالشان سبک است. اعمال زیادی انجام داده اما وزنی ندارد. مثل پنبه. پر از حجم و پر از خالی.پرسیدند این گروه چه کسانی هستند؟جواب دادند کسانی که ظاهرشان با باطنشان باهم نخواند. باهم یکی نباشد."}