{"type": "blog", "blog_name": "رَقیم", "blog_url": "http://scrittore.blog.ir/", "post_url_1": "http://scrittore.blog.ir/post/144", "post_title_1": "بایوبیر", "post_content_1": "بایوبیر شروع شد.\nیه کار بزرگ\nیه قدم بلند\nیه هدف خیلی بزرگ!\nبه همراه کلی انگیزه...\nبهش سر بزنید و ببینید و اگه خواستید دنبالش کنید.\nwww.biobir.ir\nآدرسمون تو تلگرام:\nt.me/biobir", "post_url_2": "http://scrittore.blog.ir/post/143", "post_title_2": "بازگشت به منزل", "post_content_2": "الان که دارم این را مینویسم بعد از چندین ماه نشستم توی منزل، جای همیشگی و آهنگِ ابر میباردِ شجریان دارد پخش میشود. سه چهار عدد پرتقال خونی روی میز آنطرف تر است، سررسید کمی آنطرف ترش، قندان هم کمی بالاتر. دما متعادل و خوب است و کسی نیست که بیاید مزاحم کار شود.\nالحمدلله به غیر از یکی دو مورد کوچک که رفع خواهد شد، از بقیۀ اوضاع راضی ام.\nاتفاقات خوبی توی راه است.", "post_url_3": "http://scrittore.blog.ir/post/141", "post_title_3": "فرار از بیرجند - کاج کاجی", "post_content_3": "پدر خدا بیامرزم یک دوست داشت که او هم خدابیامرز\nشده. بندۀ خدا اسمش قهرمان بود. سالها فکر میکردم که حتما قهرمانِ یک چیزی هست\nبندۀ خدا. ولی خب از قهرمانی فقط اسمش را داشت و دیگر هیچ... .\n\n\nقهرمان توی حیاطِ خانه‌اش یک کاج داشت که هنوز\nهم همانجا هست. بندۀ خدا کاجِ خوبی بود. البته هنوز هم هست. شاید هم نباشد، نمیدانم.\nراستش را بخواهید خیلی وقت است که به کاجِ حیاطِ خانۀ قهرمان فکر نکرده بودم. تازگی‌ها\nولی بهش فکر میکنم. دلیلش هم این است که اینجا توی بیرجند، تا دلتان\nبخواهد کاج هست. در هر نقطه از این شهر خلوت که بایستی، چپ را نگاه کنی بی نهایت\nکاج میبینی، راست را هم نگاه کنی بی نهایت کاج میبینی. البته احتمالش هست که اگر\nرو به رویت را نگاه کنی چشمت بخورد به یک  جفت دانشجوی دختر و پسر که دست در دست هم دارند\nقدم می‌زنند.\n\n\nمن به عنوان یک مشهدی، که از یک شهر بزرگ آمده‌‌ام\nو دارم توی بیرجند درس میخوانم، غالب اوقاتی که توی شهر راه میروم اعصابم کاج کاجی\nمیشود. آنقدر اینجا دلیل برای کاج کاجی شدنِ اعصاب وجود دارد که خیلی!\n\n\nفکرش را بکنید؛ اوایل مهرماه است و شما هر سال،\nاین موقع با دوستانتان میرفتید توی باغ‌های اطراف شهر و میوه‌های پاییزی\nمیدزدیدید! اما الان مجبورید بروید میوه‌های کاج را از درخت بکَنید و بعد پرت کنید\nسمتِ دوستانتان و بعد با دوستانتان فوتبال بازی کنید!\n\n\nفکرش را بکنید؛ اواسطِ آبان ماه است و شما هر\nسال، این موقع با دوستانتان میرفتید توی پارکِ جنگلی از هوای ابری و پاییزی لذت\nمیبردید. اما الان مجبورید اولِ صبح در سرمای استخوان سوزِ خشکِ نامردِ ناجوانمردِ\nبی مروّتِ بی وفایِ این شهر توی ایستگاه منتظر بمانید و به کاج‌هایی خیره شوید که\nیکی پس از دیگری توی خیابان‌ها صف کشیده‌اند و منتظرند از کنارشان با اتوبوس رد\nشوی و درِ گوششان غُر بزنی که چرا یک اتوبوس نباید بخاری داشته باشد؟\n\n\nفکرش را بکنید، اوایل دِی ماه است و شما هر سال،\nاین موقع با دوستانتان مشغولِ برف بازی بودید و یا حداقل دو یا سه بار باران را\nدیده بودید! اما اینجا مجبورید که دستِ دوستانتان را بگیرید بروید زیر دوشِ استخرِ\nدانشگاه تا مبادا فکرِ باران بزند به سرتان و دلتان بگیرد و یا بروید برفک‌های\nیخچال را بخورید تا جای برف را توی دلتان پر کند! \n\nحالا اگر مثل بنده بدشانس باشید، ممکن است  که توی یخچال با یک عدد میوۀ کاج هم رو به رو\nشوید! \n\n\nخلاصه اگر خواستید یک روزی به بیرجند بیایید،\nمواظب باشید که اعصابتان کاج کاجی نشود!\n\n", "post_url_4": "http://scrittore.blog.ir/post/139", "post_title_4": "وبلاگ دریدگان نیستیم!", "post_content_4": "اینجا توی خوابگاه، تنها وقتی که همه‌جا ساکت و\nآرام است همان اول صبح است که همه خواب هستند. وگرنه از حدود ظهر تا نیمه‌های شب\nملت مدام در حالِ سر و صدا کردن هستند. بنا بر دلایلی امروز صبح کمی زودتر بیدار\nشدم و بعد از انجام یک سری کار، شروع کردم به وب گردی و مطالعۀ اخبار و از این\nقبیل کارها. بعد یکهو تصمیم گرفتم سری به وبلاگ قبلی‌ام بزنم ببینم پیامی، چیزی\nآمده یا نه؛ که البته نیامده بود. همینطور توی دیدگاه‌های قدیمی چرخ میزدم و افراد\nمختلف را از نظر میگذراندم و تجدید خاطرات میکردم. هر از گاهی روی آدرس وبلاگ‌شان\nآن گوشه کلیک میکردم و بعد از اینکه میدیدم وبلاگ‌شان را حذف کرده‌اند، ناامید\nسراغ بقیۀ دیدگاه‌ها میرفتم.\nواقعا چقدر افراد از این سرزمین نه چندان وسیع\nرفته‌اند! اینکه آدم بیاید و ببیند یکی یکی وبلاگ‌ها حذف شده‌اند و دیگر آن دوستان\nقدیمی نمی‌نویسند خیلی حزن انگیز است. حالا بگذریم از این مسئله که دیگر هیچ راهی\nبرای سلام و احوال‌پرسی هم وجود ندارد. شاید در مورد اینکه امروز چرا کمی زودتر از\nبقیۀ اوقات بیدار شدم نوشتم. ولی خب فعلا در موردش برنامه‌ای ندارم. راستش را\nبخواهید اینجا آنقدر اتفاقات گوناگون می‌افتد که اگر میخواستم همه‌اش را بنویسم\nشاید برای هر ترم، یک کتاب در می‌آمد! ولی خب از آنجایی که هم فرصتش نیست و هم\nطبقِ چیزی که قبلا گفتم، بیشترش کلیشه است و جذابیتی برای خواندن ندارد، نمینویسم.\nالبته یک نکتۀ دیگر هم هست و آن اینکه آدم وقتی\nبزرگ و بزرگ‌تر میشود، کم کم باید مراعات خیلی چیزها را بکند. مثلا تا وقتی کوچک\nبودم وقتی کسی میمرد اگر حتی به مراسمش هم نمیرفتم کسی اهمیتی نمی‌داد. ولی حالا\nدیگر اوضاع فرق کرده. الان اگر کسی بمیرد و من به هر طریقی تسلیت عرض نکنم ممکن\nاست بعدا داستان شود! حالا به خاطر اینکه باز یک عده نگویند خودم را چقدر بزرگ فرض\nکردم، میگویم بچه‌تر که بودم، شاید میتوانستم با خیال راحت در مورد خیلی چیزها\nبنویسم، ولی حالا دیگر اینجا را کسانی می‌خوانند که نمیشود برایشان همه چیز را\nنوشت. باید کمی رعایت کرد. ممکن است باز بعدا داستان شود و کیست که بیاید جمع کند\nقضیه را؟! برای همین یک سری چیزها را از این جنبه نمی‌نویسم. البته دقت کنید که\nنمی‌نویسم در اینجا همان منتشر نمیکنم است!\nبگذریم، ان‌شاءالله که همیشه شاد باشید و وبلاگ\nحذف نکنید! به پدر و مادرتان هم نیکی کنید.\n\n\nامضا: شیخ حسین ابن غلامسخیِ مداحی", "post_url_5": "http://scrittore.blog.ir/post/138", "post_title_5": "baby", "post_content_5": "روز ثبت نام در دانشگاه، هوا خیلی گرم بود. بعد\nاز ثبت نام، خسته و کوفته آمدم تا خوابگاه را هم ببینم و بعد بروم مشهد و بعد از\nشروع کلاس‌ها برگردم. تقریبا عصر بود که آمدم خوابگاه و تنها کسی که توی خوابگاه\nدیدم، ناصر بود. خیلی سریع یک لیست از چیزهایی که لازم بود به خوابگاه ببرم تهیه\nکردم و همان شب هم راهیِ مشهد شدم. چند روز مشهد ماندم و بعد دوباره آمدم بیرجند.\nوقتی آمدم خوابگاه، دیدم در اتاق قفل است و کلید هم دستِ نگهبانی نبود. تنها اتاقی\nکه باز بود، اتاق 110 بود. رفتم در اتاق و دیدم دو نفر نشسته‌اند روی زمین و با هم\nحرف میزنند. گفتم: «این آقا ناصر ما رو ندیدین شما؟!» بعد دیدم از توی تاریکیِ روی\nتخت طبقۀ پایینی یک دارد دست تکان میدهد و میگوید «من اینجام!» بعد کلید را گرفتم\nو وسایلم را بردم توی اتاق خودمان که اتاق 107 باشد گذاشتم. بعدش هم رفتم نشستم\nتوی اتاق 110 و شروع کردم به اختلاط کردن. همان روز جرقۀ یکی شدنِ اتاق های 110 و\n107 خورده شد و این دو اتاق شدند یکی! با هم میخوردیم و با هم می‌خوابیدیم و با هم\nبیرون میرفتیم و با هم همه جا بودیم. ظاهرا ما خیلی جوگیر بودیم که همان روزهای\nاول رفتیم دانشگاه؛ چرا که تا دو هفته توی کل خوابگاه فقط ما چهار نفر بودیم و\nجاسم که اتاق 114 بود و زیاد با ما رفت و آمد نمیکرد. \n\n\nروزها همینطور یکی یکی میگذشتند و خیلی یواش\nیواش و آهسته آهسته به جمعیت توی خوابگاه افزوده میشد و دانشجوهای گرامی یکی یکی\nمی‌آمدند و ساکن میشدند. ما هم که هر از گاهی میرفتیم دانشگاه و بعد از اینکه کلاس\nتشکیل نمیشد برمیگشتیم، به محضِ دیدنِ یکدیگر از هم میپرسیدیم که «هم اتاقیِ جدید\nبرایتان نیامد؟!» بعد هم با جوابِ منفی خوشحال میشدیم و میرفتیم توی اتاق‌های خلوت‌مان\nبه زندگی‌مان ادامه میدادیم. یک روز بعد از اینکه این سوال را از حاج محمد\nپرسیدیم، با یک جواب متفاوت از گذشته مواجه شدیم: «چرا! یک جوونی بچۀ یزد بود،\nاسمش بابک بود، با باباش اومد و دید و بعد رفت!»\n\n\nحدودا دو هفته‌ای با اندیشۀ اینکه آقا بابک چه\nشکلی میتواند باشد زندگی میکردیم و هرکی میپرسید هم اتاقیِ جدید نیامده میگفتیم\nچرا! یک آقا بابکی داریم که بچۀ یزد است و قرار است بیاید! روزها گذشت و ما با\nفکرِ آقا بابک زندگی کردیم! بعد از مدتی یک شب که من توی آشپزخانه در حال طبخ غذا\nبودم ابوالفضل آمد توی آشپزخانه و گفت میدونی چی شده حاجی حسین؟! گفتم چی شده؟! با\nصدای بلند و مشعوف گفت که «آقا بابک اومده!» طبخ غذا را نیمه‌کاره رها کردم و خیلی\nسریع رفتم در اتاقِ 110 که آقا بابک را ببینم و خوش‌آمدی عرض کنم خدمت ایشان! این\nکار را کردم و بعدش هم زندگی همچنان ادامه داشت!\n\n\n\n\nآقا بابک صبح تا شب می‌نشست یک گوشه و به در یا\nدیوار خیره میشد و هر ازگاهی هم به چرت و پرت‌هایی که ما میگفتیم خیلی ریز ریز می‌خندید.\nچند روزی وقتی صدایش میکردیم بابک نگاهمان میکرد ولی بعد از چند روز به این قضیه\nواکنش نشان داد و خیلی صریح گفت که اسمش بابک نیست! ولی خب اگر اسمش بابک نبود پس\nچه بود؟ خودش میگفت اسمش بهروز است! ولی خب بچۀ یزد هم نبود! بچۀ بجنورد بود. شاید\nآن لحظۀ شکست بزرگی توی زندگی خوردیم. دو هفته با یادِ آقا بابک زندگی کردیم و\nحالا فهمیدیم که آقا بابکی وجود ندارد! آن شب بابت آن شکست عمیق، کلی محمد را کتک\nزدیم بابت این اشتباه فاحش! حالا تمام این اتفاقات گذشته و دیگر نه بهروزی وجود\nدارد و نه بابکی؛ بلکه تنها شخصِ موجود کسی ست به اسم بِیبی!\n\n", "post_full_content_1": "\n\nبایوبیر\n\n\n\n\nبایوبیر شروع شد.\nیه کار بزرگ\nیه قدم بلند\nیه هدف خیلی بزرگ!\nبه همراه کلی انگیزه...\nبهش سر بزنید و ببینید و اگه خواستید دنبالش کنید.\nwww.biobir.ir\nآدرسمون تو تلگرام:\nt.me/biobir\n\n\n", "post_full_content_3": "\n\nفرار از بیرجند - کاج کاجی\n\n\n\n\nپدر خدا بیامرزم یک دوست داشت که او هم خدابیامرز\nشده. بندۀ خدا اسمش قهرمان بود. سالها فکر میکردم که حتما قهرمانِ یک چیزی هست\nبندۀ خدا. ولی خب از قهرمانی فقط اسمش را داشت و دیگر هیچ... .\n\n\nقهرمان توی حیاطِ خانه‌اش یک کاج داشت که هنوز\nهم همانجا هست. بندۀ خدا کاجِ خوبی بود. البته هنوز هم هست. شاید هم نباشد، نمیدانم.\nراستش را بخواهید خیلی وقت است که به کاجِ حیاطِ خانۀ قهرمان فکر نکرده بودم. تازگی‌ها\nولی بهش فکر میکنم. دلیلش هم این است که اینجا توی بیرجند، تا دلتان\nبخواهد کاج هست. در هر نقطه از این شهر خلوت که بایستی، چپ را نگاه کنی بی نهایت\nکاج میبینی، راست را هم نگاه کنی بی نهایت کاج میبینی. البته احتمالش هست که اگر\nرو به رویت را نگاه کنی چشمت بخورد به یک  جفت دانشجوی دختر و پسر که دست در دست هم دارند\nقدم می‌زنند.\n\n\nمن به عنوان یک مشهدی، که از یک شهر بزرگ آمده‌‌ام\nو دارم توی بیرجند درس میخوانم، غالب اوقاتی که توی شهر راه میروم اعصابم کاج کاجی\nمیشود. آنقدر اینجا دلیل برای کاج کاجی شدنِ اعصاب وجود دارد که خیلی!\n\n\nفکرش را بکنید؛ اوایل مهرماه است و شما هر سال،\nاین موقع با دوستانتان میرفتید توی باغ‌های اطراف شهر و میوه‌های پاییزی\nمیدزدیدید! اما الان مجبورید بروید میوه‌های کاج را از درخت بکَنید و بعد پرت کنید\nسمتِ دوستانتان و بعد با دوستانتان فوتبال بازی کنید!\n\n\nفکرش را بکنید؛ اواسطِ آبان ماه است و شما هر\nسال، این موقع با دوستانتان میرفتید توی پارکِ جنگلی از هوای ابری و پاییزی لذت\nمیبردید. اما الان مجبورید اولِ صبح در سرمای استخوان سوزِ خشکِ نامردِ ناجوانمردِ\nبی مروّتِ بی وفایِ این شهر توی ایستگاه منتظر بمانید و به کاج‌هایی خیره شوید که\nیکی پس از دیگری توی خیابان‌ها صف کشیده‌اند و منتظرند از کنارشان با اتوبوس رد\nشوی و درِ گوششان غُر بزنی که چرا یک اتوبوس نباید بخاری داشته باشد؟\n\n\nفکرش را بکنید، اوایل دِی ماه است و شما هر سال،\nاین موقع با دوستانتان مشغولِ برف بازی بودید و یا حداقل دو یا سه بار باران را\nدیده بودید! اما اینجا مجبورید که دستِ دوستانتان را بگیرید بروید زیر دوشِ استخرِ\nدانشگاه تا مبادا فکرِ باران بزند به سرتان و دلتان بگیرد و یا بروید برفک‌های\nیخچال را بخورید تا جای برف را توی دلتان پر کند! \n\nحالا اگر مثل بنده بدشانس باشید، ممکن است  که توی یخچال با یک عدد میوۀ کاج هم رو به رو\nشوید! \n\n\nخلاصه اگر خواستید یک روزی به بیرجند بیایید،\nمواظب باشید که اعصابتان کاج کاجی نشود!\n\n\n\n\n", "post_full_content_2": "\n\nبازگشت به منزل\n\n\n\n\nالان که دارم این را مینویسم بعد از چندین ماه نشستم توی منزل، جای همیشگی و آهنگِ ابر میباردِ شجریان دارد پخش میشود. سه چهار عدد پرتقال خونی روی میز آنطرف تر است، سررسید کمی آنطرف ترش، قندان هم کمی بالاتر. دما متعادل و خوب است و کسی نیست که بیاید مزاحم کار شود.\nالحمدلله به غیر از یکی دو مورد کوچک که رفع خواهد شد، از بقیۀ اوضاع راضی ام.\nاتفاقات خوبی توی راه است.\n\n\n", "post_full_content_4": "\n\nوبلاگ دریدگان نیستیم!\n\n\n\n\nاینجا توی خوابگاه، تنها وقتی که همه‌جا ساکت و\nآرام است همان اول صبح است که همه خواب هستند. وگرنه از حدود ظهر تا نیمه‌های شب\nملت مدام در حالِ سر و صدا کردن هستند. بنا بر دلایلی امروز صبح کمی زودتر بیدار\nشدم و بعد از انجام یک سری کار، شروع کردم به وب گردی و مطالعۀ اخبار و از این\nقبیل کارها. بعد یکهو تصمیم گرفتم سری به وبلاگ قبلی‌ام بزنم ببینم پیامی، چیزی\nآمده یا نه؛ که البته نیامده بود. همینطور توی دیدگاه‌های قدیمی چرخ میزدم و افراد\nمختلف را از نظر میگذراندم و تجدید خاطرات میکردم. هر از گاهی روی آدرس وبلاگ‌شان\nآن گوشه کلیک میکردم و بعد از اینکه میدیدم وبلاگ‌شان را حذف کرده‌اند، ناامید\nسراغ بقیۀ دیدگاه‌ها میرفتم.\nواقعا چقدر افراد از این سرزمین نه چندان وسیع\nرفته‌اند! اینکه آدم بیاید و ببیند یکی یکی وبلاگ‌ها حذف شده‌اند و دیگر آن دوستان\nقدیمی نمی‌نویسند خیلی حزن انگیز است. حالا بگذریم از این مسئله که دیگر هیچ راهی\nبرای سلام و احوال‌پرسی هم وجود ندارد. شاید در مورد اینکه امروز چرا کمی زودتر از\nبقیۀ اوقات بیدار شدم نوشتم. ولی خب فعلا در موردش برنامه‌ای ندارم. راستش را\nبخواهید اینجا آنقدر اتفاقات گوناگون می‌افتد که اگر میخواستم همه‌اش را بنویسم\nشاید برای هر ترم، یک کتاب در می‌آمد! ولی خب از آنجایی که هم فرصتش نیست و هم\nطبقِ چیزی که قبلا گفتم، بیشترش کلیشه است و جذابیتی برای خواندن ندارد، نمینویسم.\nالبته یک نکتۀ دیگر هم هست و آن اینکه آدم وقتی\nبزرگ و بزرگ‌تر میشود، کم کم باید مراعات خیلی چیزها را بکند. مثلا تا وقتی کوچک\nبودم وقتی کسی میمرد اگر حتی به مراسمش هم نمیرفتم کسی اهمیتی نمی‌داد. ولی حالا\nدیگر اوضاع فرق کرده. الان اگر کسی بمیرد و من به هر طریقی تسلیت عرض نکنم ممکن\nاست بعدا داستان شود! حالا به خاطر اینکه باز یک عده نگویند خودم را چقدر بزرگ فرض\nکردم، میگویم بچه‌تر که بودم، شاید میتوانستم با خیال راحت در مورد خیلی چیزها\nبنویسم، ولی حالا دیگر اینجا را کسانی می‌خوانند که نمیشود برایشان همه چیز را\nنوشت. باید کمی رعایت کرد. ممکن است باز بعدا داستان شود و کیست که بیاید جمع کند\nقضیه را؟! برای همین یک سری چیزها را از این جنبه نمی‌نویسم. البته دقت کنید که\nنمی‌نویسم در اینجا همان منتشر نمیکنم است!\nبگذریم، ان‌شاءالله که همیشه شاد باشید و وبلاگ\nحذف نکنید! به پدر و مادرتان هم نیکی کنید.\n\n\nامضا: شیخ حسین ابن غلامسخیِ مداحی\n\n\n", "post_full_content_5": "\n\nbaby\n\n\n\n\nروز ثبت نام در دانشگاه، هوا خیلی گرم بود. بعد\nاز ثبت نام، خسته و کوفته آمدم تا خوابگاه را هم ببینم و بعد بروم مشهد و بعد از\nشروع کلاس‌ها برگردم. تقریبا عصر بود که آمدم خوابگاه و تنها کسی که توی خوابگاه\nدیدم، ناصر بود. خیلی سریع یک لیست از چیزهایی که لازم بود به خوابگاه ببرم تهیه\nکردم و همان شب هم راهیِ مشهد شدم. چند روز مشهد ماندم و بعد دوباره آمدم بیرجند.\nوقتی آمدم خوابگاه، دیدم در اتاق قفل است و کلید هم دستِ نگهبانی نبود. تنها اتاقی\nکه باز بود، اتاق 110 بود. رفتم در اتاق و دیدم دو نفر نشسته‌اند روی زمین و با هم\nحرف میزنند. گفتم: «این آقا ناصر ما رو ندیدین شما؟!» بعد دیدم از توی تاریکیِ روی\nتخت طبقۀ پایینی یک دارد دست تکان میدهد و میگوید «من اینجام!» بعد کلید را گرفتم\nو وسایلم را بردم توی اتاق خودمان که اتاق 107 باشد گذاشتم. بعدش هم رفتم نشستم\nتوی اتاق 110 و شروع کردم به اختلاط کردن. همان روز جرقۀ یکی شدنِ اتاق های 110 و\n107 خورده شد و این دو اتاق شدند یکی! با هم میخوردیم و با هم می‌خوابیدیم و با هم\nبیرون میرفتیم و با هم همه جا بودیم. ظاهرا ما خیلی جوگیر بودیم که همان روزهای\nاول رفتیم دانشگاه؛ چرا که تا دو هفته توی کل خوابگاه فقط ما چهار نفر بودیم و\nجاسم که اتاق 114 بود و زیاد با ما رفت و آمد نمیکرد. \n\n\nروزها همینطور یکی یکی میگذشتند و خیلی یواش\nیواش و آهسته آهسته به جمعیت توی خوابگاه افزوده میشد و دانشجوهای گرامی یکی یکی\nمی‌آمدند و ساکن میشدند. ما هم که هر از گاهی میرفتیم دانشگاه و بعد از اینکه کلاس\nتشکیل نمیشد برمیگشتیم، به محضِ دیدنِ یکدیگر از هم میپرسیدیم که «هم اتاقیِ جدید\nبرایتان نیامد؟!» بعد هم با جوابِ منفی خوشحال میشدیم و میرفتیم توی اتاق‌های خلوت‌مان\nبه زندگی‌مان ادامه میدادیم. یک روز بعد از اینکه این سوال را از حاج محمد\nپرسیدیم، با یک جواب متفاوت از گذشته مواجه شدیم: «چرا! یک جوونی بچۀ یزد بود،\nاسمش بابک بود، با باباش اومد و دید و بعد رفت!»\n\n\nحدودا دو هفته‌ای با اندیشۀ اینکه آقا بابک چه\nشکلی میتواند باشد زندگی میکردیم و هرکی میپرسید هم اتاقیِ جدید نیامده میگفتیم\nچرا! یک آقا بابکی داریم که بچۀ یزد است و قرار است بیاید! روزها گذشت و ما با\nفکرِ آقا بابک زندگی کردیم! بعد از مدتی یک شب که من توی آشپزخانه در حال طبخ غذا\nبودم ابوالفضل آمد توی آشپزخانه و گفت میدونی چی شده حاجی حسین؟! گفتم چی شده؟! با\nصدای بلند و مشعوف گفت که «آقا بابک اومده!» طبخ غذا را نیمه‌کاره رها کردم و خیلی\nسریع رفتم در اتاقِ 110 که آقا بابک را ببینم و خوش‌آمدی عرض کنم خدمت ایشان! این\nکار را کردم و بعدش هم زندگی همچنان ادامه داشت!\n\n\n\n\nآقا بابک صبح تا شب می‌نشست یک گوشه و به در یا\nدیوار خیره میشد و هر ازگاهی هم به چرت و پرت‌هایی که ما میگفتیم خیلی ریز ریز می‌خندید.\nچند روزی وقتی صدایش میکردیم بابک نگاهمان میکرد ولی بعد از چند روز به این قضیه\nواکنش نشان داد و خیلی صریح گفت که اسمش بابک نیست! ولی خب اگر اسمش بابک نبود پس\nچه بود؟ خودش میگفت اسمش بهروز است! ولی خب بچۀ یزد هم نبود! بچۀ بجنورد بود. شاید\nآن لحظۀ شکست بزرگی توی زندگی خوردیم. دو هفته با یادِ آقا بابک زندگی کردیم و\nحالا فهمیدیم که آقا بابکی وجود ندارد! آن شب بابت آن شکست عمیق، کلی محمد را کتک\nزدیم بابت این اشتباه فاحش! حالا تمام این اتفاقات گذشته و دیگر نه بهروزی وجود\nدارد و نه بابکی؛ بلکه تنها شخصِ موجود کسی ست به اسم بِیبی!\n\n\n\n\n"}