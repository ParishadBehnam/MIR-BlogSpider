{"type": "blog", "blog_name": "بی پلاک | وبلاگ فرهنگی مذهبی بی پلاک", "blog_url": "http://b-pelak.blog.ir/", "post_url_1": "http://b-pelak.blog.ir/1393/07/27/%D9%82%D8%A7%D8%AA%D9%84-%D8%AE%D8%A7%D9%85%D9%88%D8%B4-%D8%B2%D9%86%D8%A7%D9%86", "post_title_1": "قاتل خاموش زنان", "post_content_1": " قاتل خاموش زنان \n\n\n\nسرطان تخمدان یکی از سرطان‌های شایع در زنان است که در\n بیشتر موارد به دلیل بی علامت بودن این بیماری، در مراحل پیشرفته تشخیص \nداده می‌شود و همین امر امید به زنده ماندن بیماران مبتلا را تا حد زیادی \nکاهش داده است.\nبه گزارش جنجال ها ، کارشناس مسئول برنامه ثبت سرطان مرکز \nبهداشت استان کرمانشاه در گفت و گو با ایسنا)، منطقه کرمانشاه، سرطان \nتخمدان را یکی از شایع‌ترین سرطان‌های زنان عنوان و تصریح کرد: متاسفانه در\n اکثر موارد این بیماری در مراحل پیشرفته تشخیص داده می‌شود.\n\t\n\n\t\tوی سرطان تخمدان را در صورت تشخیص در مراحل اولیه قابل درمان دانست و \nاظهار کرد: این در حالیست که متاسفانه در 75 درصد موارد به دلیل تشخیص \nدیرهنگام بیماری، با وجود جراحی های وسیع و شیمی درمانی‌های گوناگون امید \nزنده ماندن درازمدت بیمار ناچیز است و همین تشخیص دیرهنگام موجب شده تا \nاصطلاح و یا لقب \"قاتل خاموش\" به این بیماری داده شود.\n\n\t\tوی در خصوص چگونگی ایجاد این نوع سرطان اظهار کرد: انواع سرطان از سلول‌ها که اجزای سازنده بافت‌ها هستند، شروع می‌شود.\n\n\t\tوی تصریح کرد: به‌ طور معمول سلول‌ها رشد کرده و تقسیم می‌شوند تا با \nتوجه به نیاز بدن سلول‌های جدید تولید کنند و از طرفی هنگامی ‌که سلول‌ها \nپیر می‌شوند، می‌میرند و سلول‌های جدید جای آنها را می‌گیرند.\n\n\t\tخاصی افزود: گاهی این فرآیند منظم به‌ درستی پیش نمی‌رود و سلول‌های جدید\n هنگامی تشکیل می‌شوند که بدن به آنها نیاز ندارد و سلول‌های پیر هم زمانی‌\n که باید از بین بروند، نمی‌میرند.\n\n\t\tوی تصریح کرد: این سلول‌های اضافی توده‌ای از بافت را تشکیل می‌دهند که \nبه نام غده یا تومور شناخته می‌شود و ممکن است تومورها بر حسب مورد بدخیم \nیا خوش‌خیم باشند.\n\n\t\tوی بیشترین سن ابتلا به این نوع سرطان را بعد از 40 سالگی عنوان و تصریح \nکرد: این بیماری در سنین 75 تا 79 سالگی به حداکثر شیوع خود می‌رسد، \nبطوری‌که با افزایش سن، بروز آن به شدت افزایش می‌یابد.\n\n\t\tخاصی در خصوص علائم تشخیص این بیماری اظهار کرد: در مراحل اولیه عادت \nماهیانه نامنظم بیمار را وادار می‌کند به پزشک مراجعه نماید. به موازات \nافزایش رشد تومور و حجم آن علائم فشاری بروز می‌کند که شامل تکرر ادرار، \nدرد لگنی، یبوست و پس از مدتی تورم شکم است و درد حاد شکم در اثر خونریزی‌ \nیا پارگی و پیچ خوردگی تومور نیز ممکن است، ایجاد شود.\n\n\t\tوی تصریح کرد: اگر تومور به بافت‌های خارج از لگن و قسمت‌های فوقانی شکم \nمتاستاز دهد، ممکن است باعث ایجاد علائم گوارشی نظیر تهوع، سوزش سردل، نفخ \nشکم، سیری زودرس، کاهش وزن و بی اشتهایی نیز شود.\n\n\t\tکارشناس مسئول مرکز بهداشت استان کرمانشاه شایعترین علائم در مراحل نهایی\n بیماری را درد و تورم شکم عنوان کرد و افزود: درد شکمی است که احتمالا \nبیمار را برای مراجعه به پزشک مجبور می‌کند.\n\n\t\tوی تصریح کرد: همچنین خونریزی‌های نامنظم از دستگاه تناسلی ممکن است \nهمراه با هریک از انواع تومورهای تخمدان دیده شود و گاهی ممکن است اولین \nشکایت بیمار باشد.\n\n\t\tخاصی افزود: زنان مبتلا بعد از یائسگی نیز ممکن است خونریزی داشته باشند که بصورت خونریزی نامنظم یا خونریزی شدید آشکار می‌شود.\n\n\t\tوی مهمترین نشانه سرطان تخمدان را که بطور معمول دیر تشخیص داده می‌شود \nرا یک توده لگنی توپر، نامنظم و چسبیده به بافت‌های اطراف عنوان کرد که در \nمعاینه بیمار تشخیص داده می‌شود.\n\n\t\tوی افزود: لمس چنین توده‌ای در معاینه قویا مطرح کننده یک بدخیمی در تخمدان است.\n\n\t\tخاصی معاینه لگن و معاینه مقعد را جزء اجباری از معاینات متداول برای \nتشخیص این بیماری عنوان کرد و افزود: آزمون گایاک‌(بررسی وجود خون مخفی در \nمدفوع) نیز همواره باید انجام شود.\n\n\t\tوی با اشاره به انجام معاینه کامل شکم، پستان‌ها و غدد لنفاوی زیر بغل \nنیز در تشخیص این نوع سرطان اظهار کرد: با توجه به نتایج این معاینات، پزشک\n درخواست آزمایش‌های تخصصی و نمونه برداری از بافت مورد نظر را خواهد داد \nتا به تشخیص قطعی برسد.\n\n\t\tخاصی در پایان اظهار کرد: درمان سرطان تخمدان بسته به سن و وضعیت عمومی \nبیمار و مهم‌تر از همه شدت گسترش و انتشار بیماری دارد و شامل انجام جراحی،\n شیمی درمانی و اشعه درمانی است.\nمنبع خبر: janjalha.ir\n"}