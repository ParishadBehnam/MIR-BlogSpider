{"type": "blog", "blog_name": "نی لبکِ کوچکِ من", "blog_url": "http://parjoshan.blog.ir/", "post_url_1": "http://parjoshan.blog.ir/1396/08/21/%D8%B3%D9%84%D8%B7%D8%A7%D9%86-%D9%88-%D8%B4%D8%A8%D8%A7%D9%86", "post_title_1": "سلطان و شبان", "post_content_1": "شوهر عمه، از کربلا برگشته است. فکر می کردیم گم و گور شده. هم قطارهایش، که چند روز پیش برگشته بودند، می گفتند نیمه های راه ازشان جدا شده و گفته من کار دارم، خودم برمی گردم. عمه فکر می کرد آن ها برای تسلی خاطر ما اینطور می گویند و حتماً شوهر عمه یا گم شده یا سرش را بریده اند یا جیبش را زده اند و پول ندارد برگردد. \n حالا شوهر عمه اینجاست؛ وسط مردمی که با اسفند و سبزه و گلاب آمده اند به استقبال. چهره ی خسته اش را از پشت دود اسفندها می بینیم. لپ هایش از دیدن جمعیت گل انداخته است. با سلام و صلوات می بریمش خانه. بعد از اینکه غریبه ها می روند، یک گوشه می نشیند و سیگاری آتش می زند. می گوید از همسفرهایش جدا شده چون یک مشت زن و بچه بوده اند و با آن ها بهش خوش نمی گذشته. از شلوغی مسیر و مهمان نوازی عراقی ها می گوید. پاچه شلوارش را می زند بالا و پای ورم کرده اش را نشان مان می دهد. بعد هم گوشی اش را می دهد دست من که عکس و فیلم هایش را ببینم. می گوید یک غریبه این عکس و فیلم ها را ازش گرفته و سرِ آخر گوشی را پس نمی داده و به هزار زور و زحمت آن را گرفته است. بعدش هم دست بردار نبوده و اصرار داشته که یک سی چهل تومانی از شوهر عمه بِکَند.  \nفیلم ها را که می بینم، دلیل زرنگ بازی های آن غریبه را بهتر درک می کنم. شوهر عمه با یک سربند سبز روی پیشانی و یک چفیه روی دوش، خودش را قاطی جماعتی کرده که دارند با مشت های گره کرده شعار می دهند و به سمتی می روند؛ بعد او همینطور ایستاده وسط جمعیت، دست هایش را توی هوا تکان تکان می دهد، الکی لب هایش را باز و بسته می کند و دور خودش می چرخد. خنده ام می گیرد. ولی بعد به خودم می گویم خاک بر سرت که نشسته ای به قضاوت دیگران... آن هم قضاوتِ کسی که با وجود مشکل جسمی چهار پنج روز پیاده روی کرده تا خودش را به کربلا برساند و امام را زیارت کند. نمازخوان نیست که نیست. اهل مسجد و منبر و راهپیمایی نیست که نیست. کمی خسیس و دست خشک است که باشد. مگر توی زندگی اش چند تا آدم درست و حسابی و  باسواد دور و برش بوده اند؟ همینکه دلش را به دریا زده، با پای لنگ راه افتاده رفته تا آنجا، خودش کلی ست.\n اصلاَ امام حسین خودش این آدم ها دست چین می کند و می برد. لابد باهاشان حال می کند. لابد می خواهد فرصتی بهشان بدهد. لابد دوست دارد این شبان ها را... آخه به تو چه، پر مدعایِ علم زده ی قضاوتگر؟ آنقدر ذهنت قضاوت گر است که آن دنیا کل آتش جهنم را هم بریزند توی فرق سرت، باز هم سنسورهای قضاوت گری ات از کار نمی افتند!\n", "post_url_2": "http://parjoshan.blog.ir/1396/08/19/%D9%81%D8%B1%D8%A7%D9%86%DB%8C-%D9%88-%D8%B2%D9%88%DB%8C%DB%8C-%D9%88-%D9%85%D9%86", "post_title_2": "فرانی و زویی و من", "post_content_2": "دارم رمانِ «فرانی و زویی»، اثر دی.جی.سلینجر را می خوانم. قبلاً «ناطور دشت» ش را خوانده ام. به نظر متن آن بهتر و روان تر از این بود. و البته پر از کلمات رکیک تر! بی شک، ترجمه هم بی تأثیر نیست. ترجمه ای که دارم می خوانم چنگی به دل نمی زند. خیلی وقت ها باید جمله را توی ذهنت ویرایش کنی. البته بد هم نیست. ذهن آدم را فعال می کند. \nپیش تر که فیلم «پری» _به کارگردانی داریوش مهرجویی_ را دیدم، شنیدم که از رمان فرانی و زویی اقتباس شده است. حالا که دارم می خوانمش، آن جذابیتِ کارهای دست نخورده را ندارد. ناخواسته قیافه ی شخصیت های فیلم می آید توی ذهنم. نیکی کریمی را می بینم که با بلوز کشمیر و دامن فلانل نشسته روبروی دوست پسرش و هی سیگار می کشد و مشروب می خورد. از آن طرف علی مصفا را می بینم که دارد با مادرش یکه به دو می کند و مدام او را «گامبو، خنگ و احمق» صدا می زند! مادرش هم همان پیرزنِ توی فیلم است منتهی چاق شده و کیمونوی ژاپنی پوشیده و سیگار از دستش نمی افتد. \nتمام فضای داستان پر از دود سیگار است و توی این دود و دم، روایت هایی پراکنده از  مذهب و عشق و نبوغ را می خوانیم. فرانی و زویی خواهر و برادری که در یک خانواده ی نسبتاً عجیب متولد شده اند؛ با هوشی غیرعادی و سرنوشت هایی نستباً تلخ. داستان از جایی شروع می شود که فرانی پس از خواندن کتابی عرفانی، دچار نوعی فروپاشی و گسست مذهبی می شود. همه چیز جذابیتش را برای او از دست داده است. همانطور که پیش از او، این اتفاق برای برادرهای بزرگترش افتاده. انگار آنقدر زیاد خوانده و فهمیده اند، که زندگی شان از دهن افتاده است. دیگر هیچ انگیزه ای برای ادامه روال روزمره و عادی کار زندگی و تعامل با آدم ها ندارند. همه چیز دم دستی و پیش پا افتاده به نظر می رسد. \nیکجورهایی حال فرانی را درک می کنم. شاید برای همین است که هم با فیلم پری و هم با این داستان، به شدت ارتباط برقرار کردم_وگرنه چطور ممکن است آدم حوصله داشته باشد کتابی را بخواند که فقط 30،40 صفحه اش، مربوط به دیالوگ های یک مادر و پسر نه چندان مودب،  در یک فضای بسته باشد؟_ آره، به گمانم یکجورهایی جنس آدم هایی مثل فرانی و زویی را می شناسم. گرچه من نه آن همه نبوغ را در خودم دیدم و نه آن همه کتاب در عمرم خوانده ام. ولی آن حالت فروپاشیِ لعنتی را تجربه کرده ام. آن احساس کسالت و پوچی که آدم را به سوی خوابیدن یا فیلم دیدنِ بی وقفه، یا هر کار عبس و مزخرفی که باعث شود لحظه ای از هجوم واقعیتِ ترسناک زندگی فرار کنی، سوق می دهد. و خب، من برخلاف فرانی، انقدر خوشخبت نبودم که یک زویی یا برادرهای بزرگترِ دیگر در کنار خودم داشته باشم که فرمول عبور از این موقعیتِ وحشتناک را کف دستم بگذارند. در عوض، این معجون غلیظِ تلخ و گزنده را رقیق کردم، توی لیوانِ زندگی ام ریختم و جرعه جرعه سر کشیدم تا کار به جاهای باریک نکشد!", "post_url_3": "http://parjoshan.blog.ir/1396/08/18/%D9%BE%DB%8C%D8%AA%D8%B2%D8%A7", "post_title_3": "پیتزا", "post_content_3": "پیتزا که می آید توی سفره، ما همدیگر را نمی شناسیم. \nمامان دو تا سینی بزرگ می پزد با کلی مخلفات می گذارد وسط. امیر مثل مار بوآ، دست هایش را دور سینی ها حلقه می کند و کمی مایل می نشیند. چون فکر می کند اگر پیتزا را به حال خود بگذارد، پری با بی انصافیِ تمام، بیشتر از سهمش می بلعد.  امیر قاضی، گزمه، شرطه و حاکمِ خود خوانده خانه ی ماست و حالا که پای پیتزا در میان است انگار روی ناموسش دست گذاشته اند. \nچاقوی دسته مشکی بزرگ را، که اغلب با آن گوشت تکه می کنیم، می گذارد گوشه ی سینی و پیتزا را با دقتی مثال زدنی، قاچ قاچ می کند. من و پری به محض اینکه یک تکه پیتزا توی بشقاب مان می گذارد، شروع می کنیم به خوردن و تا تکه بعدی برسد، اثری از قبلی نیست. بابا سرِ این کارِ امیر اشتهایش کور می شود. یکی دو تکه می خورد و با ابروهای تو هَم، می کشد کنار. ما ولی همچنان کنار سفره می مانیم. چون کسی نمی داند دفعه ی بعدی که پیتزا می خوریم، چه وقتی ست؟\nامیر کارش که تمام می شود، اول یک تکه ی اضافی به خودش جایزه می دهد و بعد با رضایت می رود سراغ تکه های درشت توی بشقابش. پری زیر چشمی به بشقاب امیر نگاه می کند. دلم می خواهد دست ببرم یکی از آن تکه های پر از قارچ و سوسیس را بردارم ولی جرأت نمی کنم. \n", "post_url_4": "http://parjoshan.blog.ir/1396/08/17/please-stop-mom", "post_title_4": "please stop mom", "post_content_4": "از در که وارد می شود به همه چیز گیر می دهد. به شیشه های کثیف پنجره، ظرفِ غذای سوخته، سینکِ جرم گرفته ی ظرفشویی، شلوارِ نوی امیرحسین که پایینش جر خورده، طرز روسری بستن زری، یک جا نشینیِ ننه که باعث شده پاهایش خشک شوند و نتواند کارهایش را انجام دهد، خاک گلدان های روی طاقچه که ریخته روی فرش، امیر رضا که یک سال پیش از پوشک گرفتنش و هنوز توی شلوارش می شاشد، سر نزدن به خاله گلی که مریض است و چشم به راه و... .\nبس کن مادر من!\nهزار سال دیگر هم بگذرد و هزار بار دیگر هم که این حرف ها بزنی باز اوضاع همین است.\nمی دانی که آدم ها را نمی شود عوض کرد. پس چرا همانطور که هستند نمی پذیری شان؟ \nچرا فکر می کنی سرزنش کردن و امر و نهیِ تو سبک زندگی زری و ننه را عوض می کند؟\nآن ها همین اند که هستند. اگر می خواستند عوض بشوند توی این بیست و خورده ای سال که خودم شاهدِ تک تک سفارش ها، غر زدن ها و سرزنش کردن هایت بودم، عوض شده بودند. از این ماجرا فقط یک اوقات تلخ نصیب تو می شود و کمی حس سرخوردگی نصیب آن ها می کنند.  \n واقعیت این است که آدم ها خیلی کم عوض می شوند. یا آدم های کمی توی این دنیا هستند که واقعا عوض می شوند. چون این عوض شدنِ لعنتی خیلی سخت است. \nمی دانی چرا؟ چون باید از پوسته ی سخت و محکمِ عادت هایت بیرون بزنی، آن هم قدم به قدم و این کار هر کسی نیست. خودت را نگاه کن مادر من. من را نگاه کن مادر من. آن یکی خواهرم را... برادرم را... توی این همه سال چقدر عوض شده ایم؟ چقدر از سطح عادت های همیشگی مان فراتر رفته ایم؟ به خودمان نگاه کن! به آن ها نگاه نکن! همه مان سال هاست همینیم که هستیم. \nما فقط روی خودمان اختیار داریم. روی تغییر خودمان. اما از همین اختیار هم نتوانسته ایم استفاده کنیم و حالا می خواهیم دنیا را عوض کنیم. نمی شود مادر من!\nنمی شود آدم خودش را دست نخورده بگذارد و بخواهد دیگران را شکل بدهد...  تنها کسی که ما می توانیم واقعاً نغییر بدهیم خودمانیم. خودمان را که عوض کردیم شاید شاید شاید این تغییراتِ مثبتِ ملموس تلنگری شد برای دیگری و دیگران... .", "post_url_5": "http://parjoshan.blog.ir/1396/08/13/%D9%82%D8%B1%D9%85%D8%B2", "post_title_5": "طوفان", "post_content_5": "    تو نیستی و من توی تنهایی خودم دست و پا می زنم و به خودکشی آن دو دختر نوجوانِ اصفهانی فکر می کنم. \nو به مرگ و نیستی و همه چیزهای ترسناک... . قبل از رفتن گفتی نباید به چیزهای بد فکر کنم. گفتی اضطراب و افکار منفی برای خودم و بچه بد است. دست خودم نیست. راستش هیچ فکرش را نمی کردم تنهایی تا این حد آزار دهنده باشد. انگار یک چیزی کم است. انگار تو، نخِ تسبیحِ همه ی خوشی هایم بوده ای... همه ی آن چیزهای کوچکِ ظاهراً پیش پا افتاده که در کنار هم، به زندگی ام رنگ و بو می دادند. و حالا که نیستی، همه ی مهره ها پخش و پلا شده اند و هیچ چیز سر جای خودش نیست.حس و حالِ مجرمی را دارم که از بندِ عمومی به انفرادی منتقلش کرده اند. یکهو به خودش می آید و می بیند دور و برش از سر و صدا و سرگرمی خالی ست. خودش را توی  یک خلأ بزرگ می بیند.  وسطِ تمام ترس ها و توهمات و گناهانش!\nیک روانپزشک اصفهانی، توی یک کانال تلگرامی پیام داده که هیچکس نباید فیلم قبل از خودکشی آن دو تا دختر نوجوانِ اصفهانی را پخش کند.  گفته ممکن است روی ذهن بقیه نوجوان ها هم تأثیر بگذارد و یکهو بزند به سرشان و خودشان را به کشتن بدهند... آدم یاد خودکشی نهنگ ها می افتد. گرچه قضیه ی خودکشی این دو نفر، هیچ ربطی به دریا و نهنگ نداشته و همه چیز در خشکی، روی یک پل هوایی، پیش چشم ده ها مغازه دار اتفاق افتاده است. مثل اینکه قبلاً هم از این اتفاق ها افتاده و حتی یک نفر روی آن پل نوشته بود: طوفان.\nحالم خوب نیست. اگر ما یک دختر نوجوان داشتیم که خودش را از روی پل پرت کرده بود پایین چی؟ اگر آن فیلم را قبلِ مرگش پخش می کرد و ما تازه می فهمیدیم دخترمان دوست پسر داشته و طرز فکر و رفتار و حرف زدنش اصلاً آن طوری نبوده که ما بهش یاد داده ایم چه؟ \nمی دانی... هر روز خودم را جای یکی از این آدم هایی که اتفاق های وحشتناک برایشان افتاده می گذارم و فکر و خیال های ناجور می کنم... آنقدر به جای آدم های رنج دیده زندگی کرده ام که دیگر حوصله ی زندگی خودم را ندارم. نمی دانم نفس های آخر را کجا خواهم کشید... توی بدنِ کدام یک از این بیچاره های مهنت دیده. \n فکر می کنم آنقدر که دیدنِ رنج آدم ها سخت است، خودِ رنج کشیدن سخت نیست. یعنی اگر تو بروی از فلان کارتن خواب، معلول، جنگ زده، بیمار، بیکار، اسیر و... بپرسی دنیا چه رنگی است؟ شاید بگوید سیاه... اما نه به آن سیاهی که تو از دریچه چشم او می بینی... شاید حال او خیلی بهتر از حال تو باشد. او درست وسطِ ماجراست، ولی دردِ تو با ترسِ از سقوطِ خودت به دلِ آن ماجرا همراه است.\n و می دانی... ترس از درد کشنده تر است.", "post_full_content_5": "\n\nطوفان\n\n\n    تو نیستی و من توی تنهایی خودم دست و پا می زنم و به خودکشی آن دو دختر نوجوانِ اصفهانی فکر می کنم. \nو به مرگ و نیستی و همه چیزهای ترسناک... . قبل از رفتن گفتی نباید به چیزهای بد فکر کنم. گفتی اضطراب و افکار منفی برای خودم و بچه بد است. دست خودم نیست. راستش هیچ فکرش را نمی کردم تنهایی تا این حد آزار دهنده باشد. انگار یک چیزی کم است. انگار تو، نخِ تسبیحِ همه ی خوشی هایم بوده ای... همه ی آن چیزهای کوچکِ ظاهراً پیش پا افتاده که در کنار هم، به زندگی ام رنگ و بو می دادند. و حالا که نیستی، همه ی مهره ها پخش و پلا شده اند و هیچ چیز سر جای خودش نیست.حس و حالِ مجرمی را دارم که از بندِ عمومی به انفرادی منتقلش کرده اند. یکهو به خودش می آید و می بیند دور و برش از سر و صدا و سرگرمی خالی ست. خودش را توی  یک خلأ بزرگ می بیند.  وسطِ تمام ترس ها و توهمات و گناهانش!\nیک روانپزشک اصفهانی، توی یک کانال تلگرامی پیام داده که هیچکس نباید فیلم قبل از خودکشی آن دو تا دختر نوجوانِ اصفهانی را پخش کند.  گفته ممکن است روی ذهن بقیه نوجوان ها هم تأثیر بگذارد و یکهو بزند به سرشان و خودشان را به کشتن بدهند... آدم یاد خودکشی نهنگ ها می افتد. گرچه قضیه ی خودکشی این دو نفر، هیچ ربطی به دریا و نهنگ نداشته و همه چیز در خشکی، روی یک پل هوایی، پیش چشم ده ها مغازه دار اتفاق افتاده است. مثل اینکه قبلاً هم از این اتفاق ها افتاده و حتی یک نفر روی آن پل نوشته بود: طوفان.\nحالم خوب نیست. اگر ما یک دختر نوجوان داشتیم که خودش را از روی پل پرت کرده بود پایین چی؟ اگر آن فیلم را قبلِ مرگش پخش می کرد و ما تازه می فهمیدیم دخترمان دوست پسر داشته و طرز فکر و رفتار و حرف زدنش اصلاً آن طوری نبوده که ما بهش یاد داده ایم چه؟ \nمی دانی... هر روز خودم را جای یکی از این آدم هایی که اتفاق های وحشتناک برایشان افتاده می گذارم و فکر و خیال های ناجور می کنم... آنقدر به جای آدم های رنج دیده زندگی کرده ام که دیگر حوصله ی زندگی خودم را ندارم. نمی دانم نفس های آخر را کجا خواهم کشید... توی بدنِ کدام یک از این بیچاره های مهنت دیده. \n فکر می کنم آنقدر که دیدنِ رنج آدم ها سخت است، خودِ رنج کشیدن سخت نیست. یعنی اگر تو بروی از فلان کارتن خواب، معلول، جنگ زده، بیمار، بیکار، اسیر و... بپرسی دنیا چه رنگی است؟ شاید بگوید سیاه... اما نه به آن سیاهی که تو از دریچه چشم او می بینی... شاید حال او خیلی بهتر از حال تو باشد. او درست وسطِ ماجراست، ولی دردِ تو با ترسِ از سقوطِ خودت به دلِ آن ماجرا همراه است.\n و می دانی... ترس از درد کشنده تر است.\n\n\n\n\n\n\n۰ پسندیدم\n\n\n\n\nنظرات [ ۰ ]\n\n\n\n\n\n\nپ.ج\n\n\n\n\nشنبه ۱۳ آبان ۹۶\n\n\n\n\n\n\n\n", "post_full_content_4": "\n\nplease stop mom\n\n\nاز در که وارد می شود به همه چیز گیر می دهد. به شیشه های کثیف پنجره، ظرفِ غذای سوخته، سینکِ جرم گرفته ی ظرفشویی، شلوارِ نوی امیرحسین که پایینش جر خورده، طرز روسری بستن زری، یک جا نشینیِ ننه که باعث شده پاهایش خشک شوند و نتواند کارهایش را انجام دهد، خاک گلدان های روی طاقچه که ریخته روی فرش، امیر رضا که یک سال پیش از پوشک گرفتنش و هنوز توی شلوارش می شاشد، سر نزدن به خاله گلی که مریض است و چشم به راه و... .\nبس کن مادر من!\nهزار سال دیگر هم بگذرد و هزار بار دیگر هم که این حرف ها بزنی باز اوضاع همین است.\nمی دانی که آدم ها را نمی شود عوض کرد. پس چرا همانطور که هستند نمی پذیری شان؟ \nچرا فکر می کنی سرزنش کردن و امر و نهیِ تو سبک زندگی زری و ننه را عوض می کند؟\nآن ها همین اند که هستند. اگر می خواستند عوض بشوند توی این بیست و خورده ای سال که خودم شاهدِ تک تک سفارش ها، غر زدن ها و سرزنش کردن هایت بودم، عوض شده بودند. از این ماجرا فقط یک اوقات تلخ نصیب تو می شود و کمی حس سرخوردگی نصیب آن ها می کنند.  \n واقعیت این است که آدم ها خیلی کم عوض می شوند. یا آدم های کمی توی این دنیا هستند که واقعا عوض می شوند. چون این عوض شدنِ لعنتی خیلی سخت است. \nمی دانی چرا؟ چون باید از پوسته ی سخت و محکمِ عادت هایت بیرون بزنی، آن هم قدم به قدم و این کار هر کسی نیست. خودت را نگاه کن مادر من. من را نگاه کن مادر من. آن یکی خواهرم را... برادرم را... توی این همه سال چقدر عوض شده ایم؟ چقدر از سطح عادت های همیشگی مان فراتر رفته ایم؟ به خودمان نگاه کن! به آن ها نگاه نکن! همه مان سال هاست همینیم که هستیم. \nما فقط روی خودمان اختیار داریم. روی تغییر خودمان. اما از همین اختیار هم نتوانسته ایم استفاده کنیم و حالا می خواهیم دنیا را عوض کنیم. نمی شود مادر من!\nنمی شود آدم خودش را دست نخورده بگذارد و بخواهد دیگران را شکل بدهد...  تنها کسی که ما می توانیم واقعاً نغییر بدهیم خودمانیم. خودمان را که عوض کردیم شاید شاید شاید این تغییراتِ مثبتِ ملموس تلنگری شد برای دیگری و دیگران... .\n\n\n\n\n\n\n۰ پسندیدم\n\n\n\n\nنظرات [ ۰ ]\n\n\n\n\n\n\nپ.ج\n\n\n\n\nچهارشنبه ۱۷ آبان ۹۶\n\n\n\n\n\n\n\n", "post_full_content_3": "\n\nپیتزا\n\n\nپیتزا که می آید توی سفره، ما همدیگر را نمی شناسیم. \nمامان دو تا سینی بزرگ می پزد با کلی مخلفات می گذارد وسط. امیر مثل مار بوآ، دست هایش را دور سینی ها حلقه می کند و کمی مایل می نشیند. چون فکر می کند اگر پیتزا را به حال خود بگذارد، پری با بی انصافیِ تمام، بیشتر از سهمش می بلعد.  امیر قاضی، گزمه، شرطه و حاکمِ خود خوانده خانه ی ماست و حالا که پای پیتزا در میان است انگار روی ناموسش دست گذاشته اند. \nچاقوی دسته مشکی بزرگ را، که اغلب با آن گوشت تکه می کنیم، می گذارد گوشه ی سینی و پیتزا را با دقتی مثال زدنی، قاچ قاچ می کند. من و پری به محض اینکه یک تکه پیتزا توی بشقاب مان می گذارد، شروع می کنیم به خوردن و تا تکه بعدی برسد، اثری از قبلی نیست. بابا سرِ این کارِ امیر اشتهایش کور می شود. یکی دو تکه می خورد و با ابروهای تو هَم، می کشد کنار. ما ولی همچنان کنار سفره می مانیم. چون کسی نمی داند دفعه ی بعدی که پیتزا می خوریم، چه وقتی ست؟\nامیر کارش که تمام می شود، اول یک تکه ی اضافی به خودش جایزه می دهد و بعد با رضایت می رود سراغ تکه های درشت توی بشقابش. پری زیر چشمی به بشقاب امیر نگاه می کند. دلم می خواهد دست ببرم یکی از آن تکه های پر از قارچ و سوسیس را بردارم ولی جرأت نمی کنم. \n\n\n\n\n\n\n\n۰ پسندیدم\n\n\n\n\nنظرات [ ۲ ]\n\n\n\n\n\n\nپ.ج\n\n\n\n\nپنجشنبه ۱۸ آبان ۹۶\n\n\n\n\n\n\n\n\n\n\n\n", "post_full_content_2": "\n\nفرانی و زویی و من\n\n\nدارم رمانِ «فرانی و زویی»، اثر دی.جی.سلینجر را می خوانم. قبلاً «ناطور دشت» ش را خوانده ام. به نظر متن آن بهتر و روان تر از این بود. و البته پر از کلمات رکیک تر! بی شک، ترجمه هم بی تأثیر نیست. ترجمه ای که دارم می خوانم چنگی به دل نمی زند. خیلی وقت ها باید جمله را توی ذهنت ویرایش کنی. البته بد هم نیست. ذهن آدم را فعال می کند. \nپیش تر که فیلم «پری» _به کارگردانی داریوش مهرجویی_ را دیدم، شنیدم که از رمان فرانی و زویی اقتباس شده است. حالا که دارم می خوانمش، آن جذابیتِ کارهای دست نخورده را ندارد. ناخواسته قیافه ی شخصیت های فیلم می آید توی ذهنم. نیکی کریمی را می بینم که با بلوز کشمیر و دامن فلانل نشسته روبروی دوست پسرش و هی سیگار می کشد و مشروب می خورد. از آن طرف علی مصفا را می بینم که دارد با مادرش یکه به دو می کند و مدام او را «گامبو، خنگ و احمق» صدا می زند! مادرش هم همان پیرزنِ توی فیلم است منتهی چاق شده و کیمونوی ژاپنی پوشیده و سیگار از دستش نمی افتد. \nتمام فضای داستان پر از دود سیگار است و توی این دود و دم، روایت هایی پراکنده از  مذهب و عشق و نبوغ را می خوانیم. فرانی و زویی خواهر و برادری که در یک خانواده ی نسبتاً عجیب متولد شده اند؛ با هوشی غیرعادی و سرنوشت هایی نستباً تلخ. داستان از جایی شروع می شود که فرانی پس از خواندن کتابی عرفانی، دچار نوعی فروپاشی و گسست مذهبی می شود. همه چیز جذابیتش را برای او از دست داده است. همانطور که پیش از او، این اتفاق برای برادرهای بزرگترش افتاده. انگار آنقدر زیاد خوانده و فهمیده اند، که زندگی شان از دهن افتاده است. دیگر هیچ انگیزه ای برای ادامه روال روزمره و عادی کار زندگی و تعامل با آدم ها ندارند. همه چیز دم دستی و پیش پا افتاده به نظر می رسد. \nیکجورهایی حال فرانی را درک می کنم. شاید برای همین است که هم با فیلم پری و هم با این داستان، به شدت ارتباط برقرار کردم_وگرنه چطور ممکن است آدم حوصله داشته باشد کتابی را بخواند که فقط 30،40 صفحه اش، مربوط به دیالوگ های یک مادر و پسر نه چندان مودب،  در یک فضای بسته باشد؟_ آره، به گمانم یکجورهایی جنس آدم هایی مثل فرانی و زویی را می شناسم. گرچه من نه آن همه نبوغ را در خودم دیدم و نه آن همه کتاب در عمرم خوانده ام. ولی آن حالت فروپاشیِ لعنتی را تجربه کرده ام. آن احساس کسالت و پوچی که آدم را به سوی خوابیدن یا فیلم دیدنِ بی وقفه، یا هر کار عبس و مزخرفی که باعث شود لحظه ای از هجوم واقعیتِ ترسناک زندگی فرار کنی، سوق می دهد. و خب، من برخلاف فرانی، انقدر خوشخبت نبودم که یک زویی یا برادرهای بزرگترِ دیگر در کنار خودم داشته باشم که فرمول عبور از این موقعیتِ وحشتناک را کف دستم بگذارند. در عوض، این معجون غلیظِ تلخ و گزنده را رقیق کردم، توی لیوانِ زندگی ام ریختم و جرعه جرعه سر کشیدم تا کار به جاهای باریک نکشد!\n\n\n\n\n\n\n۰ پسندیدم\n\n\n\n\nنظرات [ ۰ ]\n\n\n\n\n\n\nپ.ج\n\n\n\n\nجمعه ۱۹ آبان ۹۶\n\n\n\n\n\n\n\n", "post_full_content_1": "\n\nسلطان و شبان\n\n\nشوهر عمه، از کربلا برگشته است. فکر می کردیم گم و گور شده. هم قطارهایش، که چند روز پیش برگشته بودند، می گفتند نیمه های راه ازشان جدا شده و گفته من کار دارم، خودم برمی گردم. عمه فکر می کرد آن ها برای تسلی خاطر ما اینطور می گویند و حتماً شوهر عمه یا گم شده یا سرش را بریده اند یا جیبش را زده اند و پول ندارد برگردد. \n حالا شوهر عمه اینجاست؛ وسط مردمی که با اسفند و سبزه و گلاب آمده اند به استقبال. چهره ی خسته اش را از پشت دود اسفندها می بینیم. لپ هایش از دیدن جمعیت گل انداخته است. با سلام و صلوات می بریمش خانه. بعد از اینکه غریبه ها می روند، یک گوشه می نشیند و سیگاری آتش می زند. می گوید از همسفرهایش جدا شده چون یک مشت زن و بچه بوده اند و با آن ها بهش خوش نمی گذشته. از شلوغی مسیر و مهمان نوازی عراقی ها می گوید. پاچه شلوارش را می زند بالا و پای ورم کرده اش را نشان مان می دهد. بعد هم گوشی اش را می دهد دست من که عکس و فیلم هایش را ببینم. می گوید یک غریبه این عکس و فیلم ها را ازش گرفته و سرِ آخر گوشی را پس نمی داده و به هزار زور و زحمت آن را گرفته است. بعدش هم دست بردار نبوده و اصرار داشته که یک سی چهل تومانی از شوهر عمه بِکَند.  \nفیلم ها را که می بینم، دلیل زرنگ بازی های آن غریبه را بهتر درک می کنم. شوهر عمه با یک سربند سبز روی پیشانی و یک چفیه روی دوش، خودش را قاطی جماعتی کرده که دارند با مشت های گره کرده شعار می دهند و به سمتی می روند؛ بعد او همینطور ایستاده وسط جمعیت، دست هایش را توی هوا تکان تکان می دهد، الکی لب هایش را باز و بسته می کند و دور خودش می چرخد. خنده ام می گیرد. ولی بعد به خودم می گویم خاک بر سرت که نشسته ای به قضاوت دیگران... آن هم قضاوتِ کسی که با وجود مشکل جسمی چهار پنج روز پیاده روی کرده تا خودش را به کربلا برساند و امام را زیارت کند. نمازخوان نیست که نیست. اهل مسجد و منبر و راهپیمایی نیست که نیست. کمی خسیس و دست خشک است که باشد. مگر توی زندگی اش چند تا آدم درست و حسابی و  باسواد دور و برش بوده اند؟ همینکه دلش را به دریا زده، با پای لنگ راه افتاده رفته تا آنجا، خودش کلی ست.\n اصلاَ امام حسین خودش این آدم ها دست چین می کند و می برد. لابد باهاشان حال می کند. لابد می خواهد فرصتی بهشان بدهد. لابد دوست دارد این شبان ها را... آخه به تو چه، پر مدعایِ علم زده ی قضاوتگر؟ آنقدر ذهنت قضاوت گر است که آن دنیا کل آتش جهنم را هم بریزند توی فرق سرت، باز هم سنسورهای قضاوت گری ات از کار نمی افتند!\n\n\n\n\n\n\n\n۰ پسندیدم\n\n\n\n\nنظرات [ ۰ ]\n\n\n\n\n\n\nپ.ج\n\n\n\n\nيكشنبه ۲۱ آبان ۹۶\n\n\n\n\n\n\n\n\n\n\n\n"}