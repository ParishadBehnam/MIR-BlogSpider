{"type": "blog", "blog_name": "بازتابِ نفسِ صبحدمان", "blog_url": "http://rochak.blog.ir/", "post_url_1": "http://rochak.blog.ir/1396/11/05/%D9%BE%DB%8C%D8%B4%D9%86%D9%87%D8%A7%D8%AF-%D8%A2%D8%AE%D8%B1-%D9%87%D9%81%D8%AA%D9%87", "post_title_1": "پیشنهاد آخر هفته", "post_content_1": "نمی شود صد در صد،گفته های راویان را باور کرد،اما خیلی نظم معقول و منطقی ای داشت،وقتی از یوفو ها یا اشیاء ناشناس پرنده، قضیه می رسید به عملیات های \"پرچم دروغین\" آمریکا و روایت جدیدی از مرگ \"مریلین مونرو\" و \"داعش\"  و \"انرژی رایگان \"و ترتیب دادن \"تهاجم فضایی فرضی\"، تا ایده ی حکومت جهانی که آمریکا دارد و چهره ای جدید از رؤسای جمهور آمریکا و ...\n\nمستندی که حتی اگر تمامش غیر واقعی باشد،باز هم دیدنش به شدت توصیه می شود ؛ مستند \"ناشناخته\" +\n", "post_url_2": "http://rochak.blog.ir/1396/11/04/%D9%86%DA%AF%D8%A7%D9%87%D8%AA-%D8%B1%D8%A7-%D9%86%DA%AF%DB%8C%D8%B1-%D8%A7%D8%B2-%D9%85%D9%86", "post_title_2": "نگاهت را نگیر از من..", "post_content_2": "استاد تماس گرفتند که \"میشه لطفاً بیای،این بچه ی من رو یک ساعتی نگه داری من برم سر جلسه ی امتحان؟خانمم هم،امتحان داره همین ساعت،هیچ کس دیگه ای به ذهنم نرسید\"،با کمال میل قبول کردم.حسین را بغل کردم و بردم نمازخانه ی دانشکده.کمی بازی کردیم.آنقدر خسته بودم که ناغافل خوابم برد.چند دقیقه ی بعد از خواب پریدم.دیدم حسین با بغض و لب برچیده به اطرافش نگاه می کند. صدایش کردم.تا چشمانم را باز دید،گوشه های لبش بیشتر جمع شد.نفس هایش تندتر شد و یکی دو قطره اشک ریخت.بغلش کردم و چسباندمش به خودم.هق هقی کرد.شروع کردم باهاش حرف زدن.چند جمله ای بیشتر نگفته بودم که صدایش به گریه بلند شد.محکم چسبیده بود بهم و گربه می کرد.انگار ،نه من او را، او مرا بغل کرده بود.اشکهایش را پاک کردم.دستش را بوسیدم.سعی کردم حواسش را پرت کنم.خرس روی لباسش را نشانش دادم \" واای چه چشمایی داره! خرسی هم میتونه مث تو گریه کنه؟\" اشک های درشتش می ریخت روی لباسش و بین گریه هایش به نشانه ی \"نه\" سرش را تکان می داد.\"بلده بخنده؟\" باز سرش را تکان داد و این بار باز با برچیدن لبش ،دلم را ریش ریش کرد.مداد و کاغذی از کیفم بیرون آوردم.گذاشتم جلواش.یک صورت کشیدم و یک عالمه اشک.گفتم \"وای ببین.این تویی.ولی اگه بخندی اینطوری میشی\"،صورتک دیگری با خنده ی اغراق آمیزی کشیدم.کم کم اشکهایش بند آمد.هق هق می کرد و با مداد خط خطی.حواسش به داشته هایش پرت شد،ولی من یادم نرفت.اشکهایش،بغضش ...و تا آخر ساعت،از بغلم جداش نکردم.نازش کردم و آنقدر بازی کردم و شکلک درآوردم که از خنده ریسه رفت...\n\n***\nدیشب بی دلیل دلم گرفته بود.ساعت از 2 هم گذشته بود.بی دلیل دلم،گریه می خواست.پیش خودم فکر کردم،شاید شبیه حسینم.در همین لحظه،احساس میکنم که نگاهش را ندارم.نه اینکه او دور شده باشد.در مثل که مناقشه نیست.من،دور شدم و نگاهم را برگرفته بودم.هرچه بود احساس غریبی می کردم به دور از چشم های آشنایی...شاید باید بغض میکردم.شاید هم گریه.یادم آیه ی شریفه ی انا اعطیناک الکوثر افتادم.. شبیه کاری که با حسین کردم.با داشته هایش آرامش کردم..در مقابل طعنه ها،خستگی ها و کمبودها،رسول مهربانش را توجه می دهد به کوثرش..به نعمتی که دارد.به داشته هایش..انا اعطیناک الکوثر..حسینی شده بودم که با خرس روی لباسش،کمی غربت بیرونش را فراموش میکرد..بابت نعمت هایش شکر کردم.گریه کردم..حس کردم این جور وقت ها خدا بغلم می کند و بعد من،خدا را..چه فرقی می کند..باور دارم گاهی این بغض ها،مقدمه ی آغوش و نگاهِ آشنایش خواهد بود..شاید حسین خودش نمی دانست از چی دلش گرفته،اما من می دانستم که بین همه ی رفت و آمدهای اطرافش،برای نگاه آشنایی که نبود،بغض کرده..شاید به یاد خانه و مادرش افتاده بود..هرچه بود میدانستم علاجش چیست..دیشب،حسین شده بودم و برای داشتن نگاه و صدای آشنایش لب برمیچیدم..صدایش در گوشم می پیچید إنا اعطیناک...", "post_url_3": "http://rochak.blog.ir/1396/11/01/%D8%AF%D9%81%D8%AA%D8%B1-%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%D8%A8%D9%88%D9%84%D8%AA-%D8%AC%D9%88%D8%B1%D9%86%D8%A7%D9%84", "post_title_3": "دفتر برنامه ریزی (بولت جورنال)+ کامنت ها(ی تکمیل کننده ی پست)", "post_content_3": "در صورت امکان،کامنت ها رو هم مطالعه بفرمایید.\n\nبرای دوستانی که مایل بودند درباره ی دفتر برنامه ریزی بولت جورنال بدونن.و هر کسی که حوصله خوندن پست طولانی رو داره.\n\n\nبین همه ی روش های برنامه ریزی ، که توی اینترنت جستجو می کردم و مدتی هم پرینت می گرفتم و ازشون استفاده می کردم مثل، فایلوفکس و پشن پلنر،و انواع دفترهای آماده ی خط کشی شده و قسمت های از پیش مشخص شده، وقتی توی تحقیقات اینترنتیم رسیدم به این نوع برنامه ریزی به اسم بولت جورنال، دیدم با خصوصیات من و اینکه دلم نمی خواد چارچوب از پیش تعیین شده ای برام درنظر گرفته بشه،بیشتر همخوانی داره. یک دفتر خالی، که می تونم اونطور که مطابق با ذهنیت و روزمره ی خودم هست،تقسیم بندیش کنم.اینجا از تجربیات خودم می گم ولی می تونید توضیحات خیلی کامل و ایده های متفاوت تری درباره استفاده از این دفتر برنامه ریزی رو با جستجوی اینترنتی پیدا کنید.هدف اینه که همه ی برنامه ها و قرارها و برنامه ریزی ها و همه ی چیزهایی که می خوایم در طول روز چند بار بهش رجوع کنیم رو تو یه دفتر بنویسیم و یک پلنر شخصی داشته باشیم.حساب گذشته رو داشته باشیم،حال رو مرتب کنیم و برای آینده برنامه ریزی. برای همین در اصل باید گفت قاعده و اصول خاصی نداره و کاملا بسته به نیاز شخصی هر کس میشه و این برای من،مزیتی هست نسبت به پلنرها و تقویم های آماده.\n\nقسمت هایی که من در نظر می گیرم برای دفترم :\n\n\n1.چهار صفحه ی اولش رو،تقسیم کردم و هر قسمتی رو اختصاص دادم به یک ماه. و اتفاق های مهمی که از اول سال معلوم بود قراره توی یکی از ماه ها بیوفته رو توش یادداشت کردم و یا بعداً اضافه کردم که در یک نگاه کلی بدونم تو این سال،فصل،ماه،چه خبره.\n\n\n\n2.بعدش میریم سراغ ماه ها.ابتدای هر ماه،یک صفحه اختصاص می دم به تاریخ های اون ماه و روزهای هفته شو می نویسم و اگر برنامه ی خاص،قرار مهم،امتحان و یا مناسبتی بود،جلوی هر کدومش مینویسم که باز توی یک نگاه بدونم اون ماه چه خبره.گوشه ی پایین همون صفحه هم،کتابهایی که توی اون ماه خونده بودم رو،می نویسم.\n\n\n\n3.صفحه بعد مربوط میشه به روزهای هفته.این صفحه هر طوری که دوست دارید میتونید طراحی کنید،مهم اینه که معلوم باشه چه تاریخیه و چه برنامه هایی هر روز باید انجام بدید و بعد مشخص کنید که کدومش انجام شده و کدومش احیاناً به ماه یا روز بعد موکول شده.مثلاً من این کار رو میکنم که کنار هر کاری یک نقطه میذارم و اگر انجام شده باشد تیک رنگی میزنم و در صورت موکول شدن به روز بعد،با فلش مشخصش میکنم.مهم اینه که خودتون بتونید علائم رو بشناسید و در یک نگاه متوجه بشید که کجای کار هستید.\n\n\n4.لابه لای این صفحه ها ،گاهی نقل قول ها و متن های قشنگ یا ایه ها و حدیث هایی که می خوندم رو،می نوشتم.\n\nاما یکی از مهمترین فوایدش برای من نوشتن لیست (کارهایی که باید انجام بدم) یا همون to do list ماهانه،هفتگی و روزانه بود که از قدیم خیلی بهم کمک میکرد که ذهنم رو مرتب کنم و کارهام رو اولویت بندی کنم.\n\nگاهی هم روزهای مهم،مثل فارغ التحصیلی،یا یک اتفاق خاص،صفحه ی جداگانه ای دارن که بتونم توش بیشتر و بهتر بنویسم.\n\n\n5.آخر هر ماه،(و صفحه ی آخر دفتر،برای هر سال) یک صفحه برای تأمل گذاشتم که نقاط ضعف و قدرت اون ماه و عملکردم رو توش بنویسم و یه خلاصه ی اجمالی ازش داشته باشم.ورژن مفصل تر این کار رو توی یه دفتر جدا انجام میدم که همیشه همراهم هست و اگر فکری به ذهنم بیاد یا نتیجه گیری خاصی از شرایطی و اتفاقی داشته باشم،توش می نویسم.که بسیار بسیار مفیده و شدیداً به عنوان خواهر کوچکتر،توصیه میکنم که انجام بدید. *\n\n\n\n6.بعد از اون صفحه ی مربوط به هبیت ترکر هر ماه میشه که بیشتر از همه درموردش پرسیده بودید.اوایل سال 94، بررسی نسبتاً دقیقی درباره ایجاددیا از بین بردن عادت ها انجام دادم.از نظر دینی ،از نظر روانشناسی و ... و لیست عادات خوب که دوست داشتم در خودم ایجاد کنم رو یادداشت کردم (و عادات بد) تا بتونم به صورت هدفمند و علمی، و به تدریج در خودم ایجاد کنم یا از بین ببرم.(اینکه هر شب،محاسبه می کنی و مدام روی عاداتی که دیر به دست میان یا دیر ترک میشن تمرکز میکنی،نتایج شگفت انگیزی داره).جدولی تنظیم کردم ،کنار صفحه ی اول ماهانه ی اول هر ماه،(ایده ش رو توی اینترنت دیده بودم)هر روزِ ماه یک ستون و هر عادتی که می خواستم ایجاد کنم یک ردیف بود.توی یک سال،معمولا این ردیف ها خیلی تغییر نمی کنن،بعضی عادت ها جای کار بیشتر داشت یا بعضی ها دیرتر به عادت تبدیل می شدن و گاهی در یک سال تمام تمرکزم متوجه یکی از همین عادت ها بود.آخر هر شب خونه ی مربوط به عادت رو توی اون روز،اگر انجام داده بودم رنگی میکردم(رنگ ها باز هم سلیقه ای هستن و مهم اینه که در یک نگاه نوع پیشرفت رو بفهمید.مثلا گاهی یک عادت رو چندین قسمت میکردم و پخشش میکردم توی کارها و شرایط مختلف؛اما همه ی اون ها رو با یک رنگ مشخص میکردم که بتونم برایند بگیرم.یا گاهی انجام ندادن ها می شد رنگ قرمز و ....)در موارد معدودی هم اون عادت رو کمی پایش میکردم و عددش رو توی خونه مینوشتم.\n\n\n------------------------\n\n* اوایل که این دفتر رو شروع کرده بودم،ذهنم،اول،به سمت اشتباهات دیگران و رفتارهایی که می دیدم جهت گیری داشت.به تدریج وقتی دقیق تر نوشتم و نوشته هام رو مرور کردم،دیدم اگر رفتاری من رو اذیت میکنه،ریشه ش به درون خودم برمیگرده.این بود که به تدریج،نگاهم رو از افراد برداشتم و به خودم توجه کردم و برکات عجیبی برام داشت.\n\n------------------------\n\nحواشی :\n\n\n1.قطعاً می تونید هر دفتری رو بردارید و شروع کنید.من اوایل توی دفترهای معمولی می نوشتم،کمی برای خط کشی قسمت هبیت ترکرها وقت میگرفت.علاوه بر این،چون تقریبا مراجعه ی زیادی به صفحاتش دارم و حتی سال که تمام میشه،گاهی ورق میزنم و بررسی هایی میکنم،رفتم دفتر رو صحافی کردم.اما گاهی ورق های کاغذ،رنگ ها رو پس می داد یا نازک بود و زود خراب می شد...این دفتری که الان استفاده میکنم رو،نشر مثلث داره. دفترهایی که هم جلدشون محکمه ،هم ضخامت صفحاتش خیلی خوبه و هم اینکه به صورت نقطه نقطه ای طراحی شده و دیگه نیاز به صرف وقت برای خط کشی و ..نداره.\n\n\n2.بین این نوشتن ها،برنامه ریزی ها، هبیت ترکرها و ... به یک نظم فکری درباره ی خودتون می رسید.مثلاً من همون دو ماه اول،متوجه شدم که روزهای تقریبا،اواسط هر ماه،همیشه برنامه هام انجام نشده باقی می مونه،مراجعه کردم به توضیحات مربوط به همون روزها،و دیدم از فشار کاری و درسی ناشی می شه که تصمیم میگیرم یک روز به خودم استراحت بدم و اونقدر ذهن و بدنم خسته ست که تقریبا سه روز طول میکشه تا دوباره راه بیوفتم! و توی این روزها،خودم رو از قید هر نظمی آزاد می کنم و اینقدر این اتفاق تکرار شده بود که دیگه ناخودآگاه انجام می شد.با این برنامه ریزی متوجه این ضعفم شدم و براش راه حلی پیدا کردم و از نتیجه ش در ماه های بعد به لطف خدا خیلی راضی بودم.\n\n\n3.در واقع این دفتر شما،سلوک شخصی شما رو نشون میده. یکبار استاد سیر مطالعاتیم ازم سوالی پرسیدن که در حالت عادی و مراجعه به حافظه م نمی تونستم جواب درست و دقیقی بدم،اما با یک بررسی ده دقیقه ای، دقیق جواب دادم به لطف خدا،و راهنمایی بسیار دقیق و خوبی از ایشون گرفتم.عبارت سلوک شخصی،از عبارت ها و توصیفات ایشونه.\n\n\n4.عکس ها رو به عمد از دفترم نذاشتم،که هر کسی مطابق سلیقه و ذهنیت خودش طراحی کنه دفتر رو.طوری که باهاش احساس راحتی کنه.\n", "post_url_4": "http://rochak.blog.ir/1396/10/26/%D8%A7%DB%8C-%D8%AF%DB%8C%D8%B1-%D8%A8%D9%87-%D8%AF%D8%B3%D8%AA-%D8%A2%D9%85%D8%AF%D9%87", "post_title_4": "ای دیر به دست آمده", "post_content_4": "دفعه ی اول،سرم را کج کرده بودم و با بغض ، روی کلمه ی \"أنتَ\" مانده بودم.داشتم فکر می کردم که چطوری خودم را برایش لوس کنم.اول فکر کردم گردنم را کج کنم و چشمانم را ببندم،اما دیدم هنوز برایِ گردن کشیدن،حتی از نوع کجش!خیلی زودست.خدایِ برهان هایِ فلاسفه،خدایِ موجودات میکروسکوپی،خدای DNA ی شگفت انگیز،خدای همه ی آیه ها و نشانه ها را فراموش کردم.سرم را انداختم پایین،بنده یِ عاصیِ از همه جا مانده ی به آغوشِ مولایش پناه آورده ای بودم که حاضر بودم عتابِ مولایم را بشنوم اما کلامی از غریبه ها،نه. \"أنتَ إلهی وَ سَیِّدی وَ مولای\"....\n\nاین فراز از زیارت شریف امین الله،عجیب،به دل می نشیند..ادبیاتش..نحوه ی چینش کلماتش ...همه ی اینها به کنار،انگار همینکه با \"أنتَ\" شروع می شود،صاف می نشیند توی عمق قلبِ فراموشکار..انگار،همه ی دنیا را گشته باشی، \"معشوق ترین\" هایی شنیده باشی،\"عاشق ترین\" هایی گفته باشی،اما دلت پی کسی که نمیدانی کیست،بی تابی کرده باشد و حالا یافته باشی..\"تو\" یی...همه اش \"تو\" بودی...أنتَ إلهی وَ سَیِّدی وَ مولای....\n\nحاشیه :\nپست بعد رو ان شاءالله اختصاص میدم به تجربیاتم از برنامه ریزی و بولت جورنال.\n\n\n\n*حسی از اولین مواجهه با زیارت امین الله\n", "post_url_5": "http://rochak.blog.ir/1396/10/18/%D8%A2%D8%AA%D8%B4-%D9%88-%D8%AE%D8%B4%D9%85", "post_title_5": "آتش و خشم", "post_content_5": "در احادیث داریم ، در زمان ظهور نهایی حضرت حجت ارواحنا له الفداء ، خصوصیات زمانه،به قیامت نزدیک میشود.،یکی از این ها،جدایی صف مومنین از کفار ست.منافقی باقی نمی ماند.شبیه به ندای قیامت که در آیات شریفه داریم \"وامتازو الیوم ایها المجرمون..\"همه چیز آنقدر آشکارست که یا طرفدار حقی یا باطل.و چهره ها و شخصیت ها دیگر نمیتوانند فریب دهنده باشند...\n\nآن سر دنیا،کتابی منتشر شد.کتابی درباره ی رئیس جمهور آمریکا.مایکل وولف،نویسنده ی کتاب می گوید \"دونالد ترامپ احتمالا از هر فرد دیگری که روی کره ی زمین راه میرود اعتبار کمتری دارد\" و در برابر واکنش آقای ترامپ که محتوای کتاب را سراسر دروغ می خواند،می گوید که محکم،پای تمام حرفهایش ایستاده..کتابی که دستور ممانعت از انتشارش صادر شده،اما هنوز سایت ها،کتاب را برای فروش دارند..مردم برای خرید کتاب صف می کشند و....\n\n\n\nحواشی :\n\n1.بحث تعیین زمان ظهور نیست! بحث شرایط و زمانه ست،شرایطی که کم کم داره از دست افراد سرشناس و صاحب نفوذ و فریبکار خارج میشه.مردم دیگه فریب ظاهر و قدرت افراد رو نمیخورن،حرفهایی از بین نزدیکترین افراد به رئیس جمهور بیرون میاد و شاید هیچ زمانی،اینقدر مردم،آمادگی شنیدن حقایق رو نداشتند.\nایرانِ این روزهایِ خودمون من رو به فکر فرو میبره که چقدر این روزها، فاصله ی بین پنهان کاری ها و رفتارها و گفتارهای مغرضانه با بر هم خوردن معادلات مغرضان، کوتاه شده..انگار هر جا رو که نگاه میکنی،زمین و زمان حقیقت رو فریاد میزنه...نویسنده ، اسم کتاب رو آتش و خشم گذاشته که بیشتر مربوط به خصوصیات و رفتار آقای ترامپ هست، اما توی ذهنم،تداعی آتش و خشم مردم دنیاست که از سقیفه شروع شد و امروز،به شکل دیگه ای داره راه خودش رو توی تاریخ پیدا میکنه..خشم مردمی جدا مونده از تعالیم قدسی و الهی وارثان زمین،که در بی تاریخی خودشون دست و پا میزنن و خواهان تغییرند..\n\n\n2.پی دی اف این کتاب رو از همون شرکتی که عرض کردم (copify.book@gmail.com)با هزینه 17 هزار تومن می تونید تهیه کنید. اگر امتحانات و کار و ...وقتی برای مطالعه بذاره...از انگلیسی بودن کتاب هم نترسید.\n\n\n\n\n\n\n\n\n\n", "post_full_content_2": "\nنگاهت را نگیر از من..\nچهارشنبه, ۴ بهمن ۱۳۹۶، ۱۲:۱۳ ب.ظ\n\n\nاستاد تماس گرفتند که \"میشه لطفاً بیای،این بچه ی من رو یک ساعتی نگه داری من برم سر جلسه ی امتحان؟خانمم هم،امتحان داره همین ساعت،هیچ کس دیگه ای به ذهنم نرسید\"،با کمال میل قبول کردم.حسین را بغل کردم و بردم نمازخانه ی دانشکده.کمی بازی کردیم.آنقدر خسته بودم که ناغافل خوابم برد.چند دقیقه ی بعد از خواب پریدم.دیدم حسین با بغض و لب برچیده به اطرافش نگاه می کند. صدایش کردم.تا چشمانم را باز دید،گوشه های لبش بیشتر جمع شد.نفس هایش تندتر شد و یکی دو قطره اشک ریخت.بغلش کردم و چسباندمش به خودم.هق هقی کرد.شروع کردم باهاش حرف زدن.چند جمله ای بیشتر نگفته بودم که صدایش به گریه بلند شد.محکم چسبیده بود بهم و گربه می کرد.انگار ،نه من او را، او مرا بغل کرده بود.اشکهایش را پاک کردم.دستش را بوسیدم.سعی کردم حواسش را پرت کنم.خرس روی لباسش را نشانش دادم \" واای چه چشمایی داره! خرسی هم میتونه مث تو گریه کنه؟\" اشک های درشتش می ریخت روی لباسش و بین گریه هایش به نشانه ی \"نه\" سرش را تکان می داد.\"بلده بخنده؟\" باز سرش را تکان داد و این بار باز با برچیدن لبش ،دلم را ریش ریش کرد.مداد و کاغذی از کیفم بیرون آوردم.گذاشتم جلواش.یک صورت کشیدم و یک عالمه اشک.گفتم \"وای ببین.این تویی.ولی اگه بخندی اینطوری میشی\"،صورتک دیگری با خنده ی اغراق آمیزی کشیدم.کم کم اشکهایش بند آمد.هق هق می کرد و با مداد خط خطی.حواسش به داشته هایش پرت شد،ولی من یادم نرفت.اشکهایش،بغضش ...و تا آخر ساعت،از بغلم جداش نکردم.نازش کردم و آنقدر بازی کردم و شکلک درآوردم که از خنده ریسه رفت...\n\n***\nدیشب بی دلیل دلم گرفته بود.ساعت از 2 هم گذشته بود.بی دلیل دلم،گریه می خواست.پیش خودم فکر کردم،شاید شبیه حسینم.در همین لحظه،احساس میکنم که نگاهش را ندارم.نه اینکه او دور شده باشد.در مثل که مناقشه نیست.من،دور شدم و نگاهم را برگرفته بودم.هرچه بود احساس غریبی می کردم به دور از چشم های آشنایی...شاید باید بغض میکردم.شاید هم گریه.یادم آیه ی شریفه ی انا اعطیناک الکوثر افتادم.. شبیه کاری که با حسین کردم.با داشته هایش آرامش کردم..در مقابل طعنه ها،خستگی ها و کمبودها،رسول مهربانش را توجه می دهد به کوثرش..به نعمتی که دارد.به داشته هایش..انا اعطیناک الکوثر..حسینی شده بودم که با خرس روی لباسش،کمی غربت بیرونش را فراموش میکرد..بابت نعمت هایش شکر کردم.گریه کردم..حس کردم این جور وقت ها خدا بغلم می کند و بعد من،خدا را..چه فرقی می کند..باور دارم گاهی این بغض ها،مقدمه ی آغوش و نگاهِ آشنایش خواهد بود..شاید حسین خودش نمی دانست از چی دلش گرفته،اما من می دانستم که بین همه ی رفت و آمدهای اطرافش،برای نگاه آشنایی که نبود،بغض کرده..شاید به یاد خانه و مادرش افتاده بود..هرچه بود میدانستم علاجش چیست..دیشب،حسین شده بودم و برای داشتن نگاه و صدای آشنایش لب برمیچیدم..صدایش در گوشم می پیچید إنا اعطیناک...\n\n\n\n\n\n\n\n\n\n۹\n\n\n\n\n\n۱\n\n\n\n\n۹۶/۱۱/۰۴\n\n\n\n\n\n\n\n\n\n", "post_full_content_1": "\nپیشنهاد آخر هفته\nپنجشنبه, ۵ بهمن ۱۳۹۶، ۰۹:۲۷ ب.ظ\n\n\nنمی شود صد در صد،گفته های راویان را باور کرد،اما خیلی نظم معقول و منطقی ای داشت،وقتی از یوفو ها یا اشیاء ناشناس پرنده، قضیه می رسید به عملیات های \"پرچم دروغین\" آمریکا و روایت جدیدی از مرگ \"مریلین مونرو\" و \"داعش\"  و \"انرژی رایگان \"و ترتیب دادن \"تهاجم فضایی فرضی\"، تا ایده ی حکومت جهانی که آمریکا دارد و چهره ای جدید از رؤسای جمهور آمریکا و ...\n\nمستندی که حتی اگر تمامش غیر واقعی باشد،باز هم دیدنش به شدت توصیه می شود ؛ مستند \"ناشناخته\" +\n\n\n\n\n\n\n\n\n\n\n۷\n\n\n\n\n\n۰\n\n\n\n\n۹۶/۱۱/۰۵\n\n\n\n\n\n\n\n\n\n", "post_full_content_4": "\nای دیر به دست آمده\nسه شنبه, ۲۶ دی ۱۳۹۶، ۰۹:۴۱ ق.ظ\n\n\nدفعه ی اول،سرم را کج کرده بودم و با بغض ، روی کلمه ی \"أنتَ\" مانده بودم.داشتم فکر می کردم که چطوری خودم را برایش لوس کنم.اول فکر کردم گردنم را کج کنم و چشمانم را ببندم،اما دیدم هنوز برایِ گردن کشیدن،حتی از نوع کجش!خیلی زودست.خدایِ برهان هایِ فلاسفه،خدایِ موجودات میکروسکوپی،خدای DNA ی شگفت انگیز،خدای همه ی آیه ها و نشانه ها را فراموش کردم.سرم را انداختم پایین،بنده یِ عاصیِ از همه جا مانده ی به آغوشِ مولایش پناه آورده ای بودم که حاضر بودم عتابِ مولایم را بشنوم اما کلامی از غریبه ها،نه. \"أنتَ إلهی وَ سَیِّدی وَ مولای\"....\n\nاین فراز از زیارت شریف امین الله،عجیب،به دل می نشیند..ادبیاتش..نحوه ی چینش کلماتش ...همه ی اینها به کنار،انگار همینکه با \"أنتَ\" شروع می شود،صاف می نشیند توی عمق قلبِ فراموشکار..انگار،همه ی دنیا را گشته باشی، \"معشوق ترین\" هایی شنیده باشی،\"عاشق ترین\" هایی گفته باشی،اما دلت پی کسی که نمیدانی کیست،بی تابی کرده باشد و حالا یافته باشی..\"تو\" یی...همه اش \"تو\" بودی...أنتَ إلهی وَ سَیِّدی وَ مولای....\n\nحاشیه :\nپست بعد رو ان شاءالله اختصاص میدم به تجربیاتم از برنامه ریزی و بولت جورنال.\n\n\n\n*حسی از اولین مواجهه با زیارت امین الله\n\n\n\n\n\n۹۶/۱۰/۲۶\n\n\n\n\n\n\n\n\n\n", "post_full_content_3": "\nدفتر برنامه ریزی (بولت جورنال)+ کامنت ها(ی تکمیل کننده ی پست)\nيكشنبه, ۱ بهمن ۱۳۹۶، ۱۲:۲۴ ب.ظ\n\n\nدر صورت امکان،کامنت ها رو هم مطالعه بفرمایید.\n\nبرای دوستانی که مایل بودند درباره ی دفتر برنامه ریزی بولت جورنال بدونن.و هر کسی که حوصله خوندن پست طولانی رو داره.\n\n\nبین همه ی روش های برنامه ریزی ، که توی اینترنت جستجو می کردم و مدتی هم پرینت می گرفتم و ازشون استفاده می کردم مثل، فایلوفکس و پشن پلنر،و انواع دفترهای آماده ی خط کشی شده و قسمت های از پیش مشخص شده، وقتی توی تحقیقات اینترنتیم رسیدم به این نوع برنامه ریزی به اسم بولت جورنال، دیدم با خصوصیات من و اینکه دلم نمی خواد چارچوب از پیش تعیین شده ای برام درنظر گرفته بشه،بیشتر همخوانی داره. یک دفتر خالی، که می تونم اونطور که مطابق با ذهنیت و روزمره ی خودم هست،تقسیم بندیش کنم.اینجا از تجربیات خودم می گم ولی می تونید توضیحات خیلی کامل و ایده های متفاوت تری درباره استفاده از این دفتر برنامه ریزی رو با جستجوی اینترنتی پیدا کنید.هدف اینه که همه ی برنامه ها و قرارها و برنامه ریزی ها و همه ی چیزهایی که می خوایم در طول روز چند بار بهش رجوع کنیم رو تو یه دفتر بنویسیم و یک پلنر شخصی داشته باشیم.حساب گذشته رو داشته باشیم،حال رو مرتب کنیم و برای آینده برنامه ریزی. برای همین در اصل باید گفت قاعده و اصول خاصی نداره و کاملا بسته به نیاز شخصی هر کس میشه و این برای من،مزیتی هست نسبت به پلنرها و تقویم های آماده.\n\nقسمت هایی که من در نظر می گیرم برای دفترم :\n\n\n1.چهار صفحه ی اولش رو،تقسیم کردم و هر قسمتی رو اختصاص دادم به یک ماه. و اتفاق های مهمی که از اول سال معلوم بود قراره توی یکی از ماه ها بیوفته رو توش یادداشت کردم و یا بعداً اضافه کردم که در یک نگاه کلی بدونم تو این سال،فصل،ماه،چه خبره.\n\n\n\n2.بعدش میریم سراغ ماه ها.ابتدای هر ماه،یک صفحه اختصاص می دم به تاریخ های اون ماه و روزهای هفته شو می نویسم و اگر برنامه ی خاص،قرار مهم،امتحان و یا مناسبتی بود،جلوی هر کدومش مینویسم که باز توی یک نگاه بدونم اون ماه چه خبره.گوشه ی پایین همون صفحه هم،کتابهایی که توی اون ماه خونده بودم رو،می نویسم.\n\n\n\n3.صفحه بعد مربوط میشه به روزهای هفته.این صفحه هر طوری که دوست دارید میتونید طراحی کنید،مهم اینه که معلوم باشه چه تاریخیه و چه برنامه هایی هر روز باید انجام بدید و بعد مشخص کنید که کدومش انجام شده و کدومش احیاناً به ماه یا روز بعد موکول شده.مثلاً من این کار رو میکنم که کنار هر کاری یک نقطه میذارم و اگر انجام شده باشد تیک رنگی میزنم و در صورت موکول شدن به روز بعد،با فلش مشخصش میکنم.مهم اینه که خودتون بتونید علائم رو بشناسید و در یک نگاه متوجه بشید که کجای کار هستید.\n\n\n4.لابه لای این صفحه ها ،گاهی نقل قول ها و متن های قشنگ یا ایه ها و حدیث هایی که می خوندم رو،می نوشتم.\n\nاما یکی از مهمترین فوایدش برای من نوشتن لیست (کارهایی که باید انجام بدم) یا همون to do list ماهانه،هفتگی و روزانه بود که از قدیم خیلی بهم کمک میکرد که ذهنم رو مرتب کنم و کارهام رو اولویت بندی کنم.\n\nگاهی هم روزهای مهم،مثل فارغ التحصیلی،یا یک اتفاق خاص،صفحه ی جداگانه ای دارن که بتونم توش بیشتر و بهتر بنویسم.\n\n\n5.آخر هر ماه،(و صفحه ی آخر دفتر،برای هر سال) یک صفحه برای تأمل گذاشتم که نقاط ضعف و قدرت اون ماه و عملکردم رو توش بنویسم و یه خلاصه ی اجمالی ازش داشته باشم.ورژن مفصل تر این کار رو توی یه دفتر جدا انجام میدم که همیشه همراهم هست و اگر فکری به ذهنم بیاد یا نتیجه گیری خاصی از شرایطی و اتفاقی داشته باشم،توش می نویسم.که بسیار بسیار مفیده و شدیداً به عنوان خواهر کوچکتر،توصیه میکنم که انجام بدید. *\n\n\n\n6.بعد از اون صفحه ی مربوط به هبیت ترکر هر ماه میشه که بیشتر از همه درموردش پرسیده بودید.اوایل سال 94، بررسی نسبتاً دقیقی درباره ایجاددیا از بین بردن عادت ها انجام دادم.از نظر دینی ،از نظر روانشناسی و ... و لیست عادات خوب که دوست داشتم در خودم ایجاد کنم رو یادداشت کردم (و عادات بد) تا بتونم به صورت هدفمند و علمی، و به تدریج در خودم ایجاد کنم یا از بین ببرم.(اینکه هر شب،محاسبه می کنی و مدام روی عاداتی که دیر به دست میان یا دیر ترک میشن تمرکز میکنی،نتایج شگفت انگیزی داره).جدولی تنظیم کردم ،کنار صفحه ی اول ماهانه ی اول هر ماه،(ایده ش رو توی اینترنت دیده بودم)هر روزِ ماه یک ستون و هر عادتی که می خواستم ایجاد کنم یک ردیف بود.توی یک سال،معمولا این ردیف ها خیلی تغییر نمی کنن،بعضی عادت ها جای کار بیشتر داشت یا بعضی ها دیرتر به عادت تبدیل می شدن و گاهی در یک سال تمام تمرکزم متوجه یکی از همین عادت ها بود.آخر هر شب خونه ی مربوط به عادت رو توی اون روز،اگر انجام داده بودم رنگی میکردم(رنگ ها باز هم سلیقه ای هستن و مهم اینه که در یک نگاه نوع پیشرفت رو بفهمید.مثلا گاهی یک عادت رو چندین قسمت میکردم و پخشش میکردم توی کارها و شرایط مختلف؛اما همه ی اون ها رو با یک رنگ مشخص میکردم که بتونم برایند بگیرم.یا گاهی انجام ندادن ها می شد رنگ قرمز و ....)در موارد معدودی هم اون عادت رو کمی پایش میکردم و عددش رو توی خونه مینوشتم.\n\n\n------------------------\n\n* اوایل که این دفتر رو شروع کرده بودم،ذهنم،اول،به سمت اشتباهات دیگران و رفتارهایی که می دیدم جهت گیری داشت.به تدریج وقتی دقیق تر نوشتم و نوشته هام رو مرور کردم،دیدم اگر رفتاری من رو اذیت میکنه،ریشه ش به درون خودم برمیگرده.این بود که به تدریج،نگاهم رو از افراد برداشتم و به خودم توجه کردم و برکات عجیبی برام داشت.\n\n------------------------\n\nحواشی :\n\n\n1.قطعاً می تونید هر دفتری رو بردارید و شروع کنید.من اوایل توی دفترهای معمولی می نوشتم،کمی برای خط کشی قسمت هبیت ترکرها وقت میگرفت.علاوه بر این،چون تقریبا مراجعه ی زیادی به صفحاتش دارم و حتی سال که تمام میشه،گاهی ورق میزنم و بررسی هایی میکنم،رفتم دفتر رو صحافی کردم.اما گاهی ورق های کاغذ،رنگ ها رو پس می داد یا نازک بود و زود خراب می شد...این دفتری که الان استفاده میکنم رو،نشر مثلث داره. دفترهایی که هم جلدشون محکمه ،هم ضخامت صفحاتش خیلی خوبه و هم اینکه به صورت نقطه نقطه ای طراحی شده و دیگه نیاز به صرف وقت برای خط کشی و ..نداره.\n\n\n2.بین این نوشتن ها،برنامه ریزی ها، هبیت ترکرها و ... به یک نظم فکری درباره ی خودتون می رسید.مثلاً من همون دو ماه اول،متوجه شدم که روزهای تقریبا،اواسط هر ماه،همیشه برنامه هام انجام نشده باقی می مونه،مراجعه کردم به توضیحات مربوط به همون روزها،و دیدم از فشار کاری و درسی ناشی می شه که تصمیم میگیرم یک روز به خودم استراحت بدم و اونقدر ذهن و بدنم خسته ست که تقریبا سه روز طول میکشه تا دوباره راه بیوفتم! و توی این روزها،خودم رو از قید هر نظمی آزاد می کنم و اینقدر این اتفاق تکرار شده بود که دیگه ناخودآگاه انجام می شد.با این برنامه ریزی متوجه این ضعفم شدم و براش راه حلی پیدا کردم و از نتیجه ش در ماه های بعد به لطف خدا خیلی راضی بودم.\n\n\n3.در واقع این دفتر شما،سلوک شخصی شما رو نشون میده. یکبار استاد سیر مطالعاتیم ازم سوالی پرسیدن که در حالت عادی و مراجعه به حافظه م نمی تونستم جواب درست و دقیقی بدم،اما با یک بررسی ده دقیقه ای، دقیق جواب دادم به لطف خدا،و راهنمایی بسیار دقیق و خوبی از ایشون گرفتم.عبارت سلوک شخصی،از عبارت ها و توصیفات ایشونه.\n\n\n4.عکس ها رو به عمد از دفترم نذاشتم،که هر کسی مطابق سلیقه و ذهنیت خودش طراحی کنه دفتر رو.طوری که باهاش احساس راحتی کنه.\n\n\n\n\n\n\n\n\n\n\n۷\n\n\n\n\n\n۰\n\n\n\n\n۹۶/۱۱/۰۱\n\n\n\n\nبرنامه ریزی\nبولت جورنال\nسلوک شخصی\nمحاسبه\nمراقبه\nمشارطه\n\n\n\n\n\n\n\n", "post_full_content_5": "\nآتش و خشم\nدوشنبه, ۱۸ دی ۱۳۹۶، ۰۲:۳۳ ب.ظ\n\n\nدر احادیث داریم ، در زمان ظهور نهایی حضرت حجت ارواحنا له الفداء ، خصوصیات زمانه،به قیامت نزدیک میشود.،یکی از این ها،جدایی صف مومنین از کفار ست.منافقی باقی نمی ماند.شبیه به ندای قیامت که در آیات شریفه داریم \"وامتازو الیوم ایها المجرمون..\"همه چیز آنقدر آشکارست که یا طرفدار حقی یا باطل.و چهره ها و شخصیت ها دیگر نمیتوانند فریب دهنده باشند...\n\nآن سر دنیا،کتابی منتشر شد.کتابی درباره ی رئیس جمهور آمریکا.مایکل وولف،نویسنده ی کتاب می گوید \"دونالد ترامپ احتمالا از هر فرد دیگری که روی کره ی زمین راه میرود اعتبار کمتری دارد\" و در برابر واکنش آقای ترامپ که محتوای کتاب را سراسر دروغ می خواند،می گوید که محکم،پای تمام حرفهایش ایستاده..کتابی که دستور ممانعت از انتشارش صادر شده،اما هنوز سایت ها،کتاب را برای فروش دارند..مردم برای خرید کتاب صف می کشند و....\n\n\n\nحواشی :\n\n1.بحث تعیین زمان ظهور نیست! بحث شرایط و زمانه ست،شرایطی که کم کم داره از دست افراد سرشناس و صاحب نفوذ و فریبکار خارج میشه.مردم دیگه فریب ظاهر و قدرت افراد رو نمیخورن،حرفهایی از بین نزدیکترین افراد به رئیس جمهور بیرون میاد و شاید هیچ زمانی،اینقدر مردم،آمادگی شنیدن حقایق رو نداشتند.\nایرانِ این روزهایِ خودمون من رو به فکر فرو میبره که چقدر این روزها، فاصله ی بین پنهان کاری ها و رفتارها و گفتارهای مغرضانه با بر هم خوردن معادلات مغرضان، کوتاه شده..انگار هر جا رو که نگاه میکنی،زمین و زمان حقیقت رو فریاد میزنه...نویسنده ، اسم کتاب رو آتش و خشم گذاشته که بیشتر مربوط به خصوصیات و رفتار آقای ترامپ هست، اما توی ذهنم،تداعی آتش و خشم مردم دنیاست که از سقیفه شروع شد و امروز،به شکل دیگه ای داره راه خودش رو توی تاریخ پیدا میکنه..خشم مردمی جدا مونده از تعالیم قدسی و الهی وارثان زمین،که در بی تاریخی خودشون دست و پا میزنن و خواهان تغییرند..\n\n\n2.پی دی اف این کتاب رو از همون شرکتی که عرض کردم (copify.book@gmail.com)با هزینه 17 هزار تومن می تونید تهیه کنید. اگر امتحانات و کار و ...وقتی برای مطالعه بذاره...از انگلیسی بودن کتاب هم نترسید.\n\n\n\n\n\n\n\n\n\n\n\n\n\n\n۹۶/۱۰/۱۸\n\n\n\n\n\n\n\n\n\n"}