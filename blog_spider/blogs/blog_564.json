{"type": "blog", "blog_name": "کافه شعر", "blog_url": "http://cofe-sher.blog.ir/", "post_url_1": "http://cofe-sher.blog.ir/1396/11/02/%D8%AE%D9%81%DA%AF%DB%8C-%D8%A8%D8%B1-%D8%A7%D8%AB%D8%B1-%D9%86%D8%B4%D8%AA-%D8%A8%D8%BA%D8%B6", "post_title_1": "خفگی بر اثر نشت بغض", "post_content_1": "\n\n\"مضحک ترین مرگ تاریخ بشریت\"\nخبر مرگ دختری‌ ست\nکه در روزنامه ی فردا چاپ می شود\nبا عنوانِ :\n\"خفگی بر اثر ِ نشت ِ بغض\"....\n\n| مهسا مجیدی پور |", "post_url_2": "http://cofe-sher.blog.ir/1396/11/01/%D9%85%D9%88%D9%87%D8%A7%DB%8C-%D8%AA%D9%88", "post_title_2": "موهای تو", "post_content_2": "\n\nباز عاشقت شدم؛\nداشتم آهنگی گوش می‌ دادم\nکه شبیه موهای تو بود\n\n| عباس معروفی |", "post_url_3": "http://cofe-sher.blog.ir/1396/11/01/%D9%85%D9%86", "post_title_3": "من!", "post_content_3": "\n\nاین دخترِ همیشه‌ى در انتظار...من \nبیتاب در هوای تو و بی قرار...من\n\nدر باتلاقِ قالی و سقف اتاق خود \nغرق‌ ست این تنیده‌ ى در خود دچار...من\n\nدارد به حول محور تو تاب میخورد \nدر تیک تاک خسته‌ ى ساعت شمار...من\n\nباروت بغض لعنتی و شعله‌ى غزل\nحالا شبیه حالتی از انفجار...من\n\nدیوارهای خانه هم آغوش میشوند \nآوار من، شکسته ى تحت فشار...من\n\nخوابید روی تخت ولی خسته بود از \nکابوس‌های هر شب دنباله دار...من\n\nدیگر بلند میشود و راه میرود \nسمت شلوغ پنجره، بی‌اختیار...من\n\nاز پنجره به رهگذران می‌کند نگاه \nبه آسمان، به کوچه، درخت چنار...من\n\nتصمیم تازه‌ای به سرش میزند و بعد \nاز انزوای خانه به بیرون فرار...من\n\nمیرفت تا به تو برسد...باز هم نشد\nجا ماند ایستگاه بدون قطار...من\n\nبرگشت خانه، صبح دری را شکسته‌اند\nمرده‌ست دختری که به بالای دار...من\n\n| مینا عباسی |", "post_url_4": "http://cofe-sher.blog.ir/1396/11/01/%D8%B2%D9%86-%D9%87%D8%A7%DB%8C%DB%8C-%D9%85%D8%AB%D9%84-%D9%85%D8%A7", "post_title_4": "زن هایی مثل ما", "post_content_4": "\n\nپوست کلفت شدن چیزی نیست که مرد ها دوست داشته باشند. رسیدن به حقیقت ِتلخ و زننده و حرف زدن از آن، باب ِمیل ِمردها نیست. مردها در انتها زنی را انتخاب نمی کنند که به جای ِخریدن رژ ِلب ها، کتاب می خرند. \n\nآن ها دست های ِ سفید و همیشه لاک زده را دوست دارند. نه دست هایی که لای ِصفحات کتاب جا می مانند و جوهری می شوند در هر بار نوشتن ِ داستان های بلند و کوتاه.\nمردها همیشه ی ِتاریخ، بهترین شاعرها بودند، اما معشوقه شان شاعر نبوده اند دراصل. معشوقه ی ِآن ها زنی سبک بال و رها و بی خیال بود با صورتی جوان و شاد و دست هایی زیبا و مغزی عادی. مردها ترجیح می دهند در کافه ها با زنانی پرمغز بنشینند به رد و بدل کردن دیالوگ های قلبمه سلمبه و سیگار کشیدن، و درمهمانی های ِشبانه و دور همی هایشان همان زن های ِ بی مغزی را ببرند که در کافه -درحالی که سیگارشان را آتش می زنند و می نالند از سطحی شدن رابطه ها- آن ها را هیچ و پوچ خطاب می کردند؟\n\nمردها نمی توانند زن هایی که خودشان هستند و به خاطر حرف مردم زندگی نمی کنند را با افتخار و لبخند ِ پیروزمندانه به دیگران معرفی کنند. مردها در زبان شمایی را که بلند بلند و بی اعتنا به قضاوت ها، می خندید و گریه می کنید را می ستایند و در دلشان زن هایی را جای می دهند که برحسب شرایط می توانند شال بیندازند یا چادر سرکنند. \n\nمردها با شمایی که خوب شعر می خوانید و خوب شعر می نویسید و خوب شعر به خاطر دارید در حد چند ساعت در ماه، و یک زنگ ِتفریح، خوب تا می کنند ، نه بیشتر و نه کمتر. مردها وبلاگ های ِشما را در اوقات بیکاری می خوانند و اوقات ِاصلی شان را در پی ِگشتن دنبال ِزنی نجیب و پاک و سربه زیر- همان زن ِزندگی-اند.\n\nمردها SMS های شما را که در نیمه های ِشب ِپاییزی، برایشان فرستاده اید را ظهر ِروز ِبعد می خوانند و جواب ِغمگین و دلتنگ بودن ِشما را با «چرا جیگرم ؟» می دهند.\n\nمردها زن هایی که در پاییز زیاد پیاده روی می کنند و در کوچه پس کوچه ها گریه می کنند را نمی فهمند و برایشان خراب کردن ِ رژ ِلب جذاب تر از پاک کردن ِسیاهی ِ زیر ِ چشم ِزنی غمگین است. مردها موجودات عجیبی نیستند. مردها زن هایی مثل ِما را دوست ندارند. زن هایی مثل ِ ما نمی توانند با مردها احساس ِ خوشبختی و راه رفتن روی ِابرها را تجربه کنند. زن هایی مثل ِما این را می دانند که هرچقدر هم بیشتر خوانده باشند و نوشته باشند و گفته باشند ، بازهم تنها می مانند در آخر.\n\nزن هایی مثل ِما این را می دانند که دختر های ِمعمولی و شاد، انتخاب آخر مردهای ِمعمولی اند . زن هایی مثل ِما می دانند که باید با خودشان آشتی کنند و تنهایی شان را دوست داشته باشند...\n\n| فریبا وفی |", "post_url_5": "http://cofe-sher.blog.ir/1396/10/30/%D8%B9%D8%B4%D9%82-%D9%87%D8%A7%DB%8C-%DA%AF%D8%B1%D8%A7%D9%86", "post_title_5": "عشق های گران", "post_content_5": "\n\nبیا باور کنیم\nعشق های گران\nدر رمان های ارزان \nکنار خیابان ها فروخته شدند\nو\nتمام شد... \n\n| رویا شاه حسین زاده |"}