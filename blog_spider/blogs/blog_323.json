{"type": "blog", "blog_name": "هذیانات", "blog_url": "http://hazianijat.blog.ir/", "post_url_1": "http://hazianijat.blog.ir/1396/10/22/%D8%B5%D8%AF-%D9%88-%DA%86%D9%87%D9%84-%D9%88-%D9%86%D9%87-%D8%A7%D9%85", "post_title_1": "صد و چهل و نه‌اُم", "post_content_1": "\n+ هی هر روز به خودم میگم تموم میشه. جلوی آینه وایمیسم، یه لبخند ملایم به خودم می‌زنم و میگم تموم میشه، صبور باش. همین‌طور خنثی و بی‌حس ادامه بده. بعد یهو می‌بینم یه شب، همه خنثی بودنا و سرکوب کردنام ته کشیدن. بعد با خودم فک می‌کنم چرا انگار هیچ‌وقت وجود نداشته، هیچ‌وقت اتفاق نیفتاده؟ بعد به اندازه غمِ همه آدمای دنیا غم می‌ریزه تو دلم، بغض و گریه هم که انتهای همیشگی این ماجرا. بعد به خودم میگم تموم میشه. خیلی زود تموم میشه.", "post_url_2": "http://hazianijat.blog.ir/1396/10/12/%D8%B5%D8%AF-%D9%88-%DA%86%D9%87%D9%84-%D9%88-%D9%87%D8%B4%D8%AA-%D8%A7%D9%85", "post_title_2": "صد و چهل و هشت‌اُم", "post_content_2": "انگار که خوشحال باشد از ضعیف بودن‌ها، انگار که خوشحال باشد از دیدن کسی که رنج‌های مشابهی را مزه می‌کند، انگار که دچار بودن آدم‌ها تحمل رنج‌ها را برایش آسان‌تر کند (که من تنها کسی نیستم که رنج می‌کشم پس \"آخیش\")، انگار که تمام شعف دنیا را ریخته باشند توی جمله خبری \"ولی از این به بعد دیگه نمی‌تونی، حالا می‌بینی\".\nبعد، انگار که همه بغض‌های دنیا مال من باشند برای قورت دادن، و تمام تشکرهای دنیا مال من باشند تا تقدیمش کنم.", "post_url_3": "http://hazianijat.blog.ir/1396/10/05/%D8%B5%D8%AF-%D9%88-%DA%86%D9%87%D9%84-%D9%88-%D9%87%D9%81%D8%AA-%D8%A7%D9%85", "post_title_3": "صد و چهل و هفت‌اُم", "post_content_3": "\n+ چرا یهو انقد نامهربون شدی که نگاهت تنمو به لرزه انداخت؟ می‌دونی که تا عمر دارم یادم نمیره؟\n", "post_url_4": "http://hazianijat.blog.ir/1396/10/04/%D8%B5%D8%AF-%D9%88-%DA%86%D9%87%D9%84-%D9%88-%D8%B4%D8%B4-%D8%A7%D9%85", "post_title_4": "صد و چهل و شش‌اُم", "post_content_4": "\nوقت‌هایی که سرم را می‌آورم بالا و می‌بینم که از روبرو نزدیک می‌شوی و با غمی که ته نگاهت جا خوش کرده نگاهم می‌کنی و نگاهت را می‌گیری و گوشی را از جیبت بیرون می‌کشی و سرت را گرمِ صفحه خالی‌اش می‌کنی و وقت‌هایی که سرم را می‌آورم بالا و می‌بینم که از روبرو نزدیک می‌شوی و سرم را برمی‌گردانم سمت بغل دستی‌ام و وانمود می‌کنم که همه حواسم به حرف‌های کم اهمیتی‌ست که او می‌زند...\nهمین روزها باید روبرویت بایستم، چشم بدوزم به نگاهت و بگویم که مهربان، امید نبند به این خانه‌ پوشالی.", "post_url_5": "http://hazianijat.blog.ir/1396/09/27/%D8%B5%D8%AF-%D9%88-%DA%86%D9%87%D9%84-%D9%88-%D9%BE%D9%86%D8%AC-%D8%A7%D9%85", "post_title_5": "صد و چهل و پنج‌اُم", "post_content_5": "شش نفر بودیم. نشستیم به حرف زدن راجع به روند زندگی‌مان در این سه سال. گفتم من فقط کتاب خوانده‌ام و دست و پا زده‌ام در شخصیت متناقضم. خودم را به در و دیوار کوبانده‌ام که مسیر را پیدا کنم. به ظاهر آرام‌ترین بوده‌ام و از درون، آشفته‌ترین. حالا فهمیده‌ام مسیر، نیازی به جستجو نداشته. همه آن روزها جزئی از مسیر بوده‌اند. همه چیز جلوی چشمانم بوده و جای دیگری دنبالش می‌گشته‌ام. که حالا پیدایش کرده‌ام. که فقط یک لحظه، به انتهای همه چیز فکر کرده‌ام و بعد از آن، انگار صدایی دم گوشم زمزمه کرده باشد که آرام باش. پیدایش کرده‌ای. همین که دغدغه‌ها را گذاشته‌ای کنار و توانسته‌ای با ذهن روشن انتها را ببینی، یعنی که پیدایش کرده‌ای.\nکه حالا شاید همه چیز سر جایش نباشد، ولی دنیایم آرام است. که وسط همه دغدغه‌هایی که وحشت می‌انداخته‌اند به جانم، آرام‌ترین‌ام، هم به ظاهر، و هم از درون."}