{"type": "blog", "blog_name": "تالیفیه", "blog_url": "http://talifieh.blog.ir/", "post_url_1": "http://talifieh.blog.ir/1396/10/21/%D8%AA%D9%87%D8%B1%D8%A7%D9%86-%D9%86%D9%88%D8%B4%D8%AA2", "post_title_1": "تهران نوشت2", "post_content_1": "هوای انقلاب اصلا برای یک زندگی سالم مساعد نیست!!!\nوقتی که می خواستم درس و بحث را رها کنم و به اینجا بیایم خیلی ها تجربه امروز را دیروز تذکر داده بودند. و این طبع ادمی است که تا آزموده را نیازماید و سرش به سنگ نخورد دلش آرام نمی گیرد. وعجب رابطه ایست میان این دو. \nدل و سر را می گویم. همیشه در پی سرکوب یکدیگرند، گاهی فکر می کنم تقصیر من در این میانه چیست. همیشه در این دعواهای دو گانه خیر و شر ، رضا و ریا، عقل و دل و...این من بوده ام که نابود شده ام.\nهوای انقلاب اصلا برای یک زندگی سالم مساعد نیست. اولش چشمهایم می سوخت و قرمز می شد. بعد سردردهای پیاپی شد درد سر تازه و حالا که هوای انقلاب را خوب استشمام میکنم گاهی اوقات نفسم به شماره می افتد و قلبم درد می گیرد.\nحالا که فکر می کنم این انقلاب نشینی هر بدی که داشت عقل و دل را در یک موضوع متحد کرد.و در یک نقطه به تفاهم رساند و آن درد بود.\n\nسر در دانشگاه تهران ما شهرستانی ها را آن قدر شیفته خود می کند که همه اینها را بپذیریم و خود را تحسین کنیم که همسایه علمیم.\nاز کودکی فکر می کردم جایگاه عالمانه ها در سر است و شاعرانه ها در دل.ولی حالا این علم در قلب تهران است و کوچه باغ های شاعرانه در سر تهران.\nقدیمی ها کوچه انقلاب را به ما سپرده اند و خودشان در طلب خاطرات یار جمارانی خویش رهسپار کوچه باغ های شاعرانه گشته اند.\n\nما هم اگر بخواهیم به آنها ملحق شویم باید در دروازه دولت خطمان را عوض کنیم!\n", "post_url_2": "http://talifieh.blog.ir/1396/10/01/%D8%B9%D8%B4%D9%82-%D8%A8%D9%88%D9%86-%D8%AA%DA%A9%D9%86%D9%88%D9%84%D9%88%DA%98%DB%8C", "post_title_2": "عشق بدون تکنولوژی", "post_content_2": "قدیم ها اگر عاشق می شدی و دلت هوای دیدن داشت ، تلگرام که نبود بروی عکس های پروفایلش را ببینی .\n  باید یادت می آمد فلان مهمانی یا فلان سیزده به در با کدام جمله تو خندیده ؟ در کدام کنج خانه یا سر کدام کوچه اتفاقی ، نگاهتان با هم تصادف کرده ، بعد لبخند زده اید و صورتتان گل انداخته از خجالت ؟ \nنمی شد بروی ببینی \"لست سین\" تلگرامش کی بوده . باید آرزو می کردی شاید یک عروسی یا عزا  پیش بیاید که بشود دم در ، بین مهمان ها ، چند لحظه ای  دوباره تماشایش کنی .\nعکسی اگر بود مقدس بود و جایش در امن ترین خلوت خانه . \nباید سر حوصله ، دور از چشم اغیار ، یواشکی، شاید ،چند دقیقه ای نگاهش کنی و قربان و صدقه اش بروی .\n اینستاگرام نبود که عکس های سلفی در رنگ بندی های مختلف و عکس های دسته جمعی و سفر و مهمانی رفتن هایش را بشود  ببینی .\nما که توی کافه و سینما قرار نمی گذاشتیم .\n\n قرارمان این بود که فلان ساعت توی صف نانوایی با هم باشیم\nیکی توی مردانه بایستد و دیگری زنانه شاید شانس یاری کند و همزمان نوبتمان شد و پیش چشم شاطر، جلوی دخل، چند ثانیه ای کنار هم بایستیم .همین .\nتلفن های خانه که سایلنت نمی شدند .\n قرارمان این بود که فلان ساعت که همه خواب هستند یواشکی طوری که کسی نفهمد گوشی دستش باشد و آن یکی دستش روی قطع کن و به محض اینکه زنگ زدی ، زنگ نخورده دستش را بردارد ، مبادا کسی بو ببرد . \nتو آرام بگویی : دوستت دارم \nو او آرام تر بگوید : منم همینطور\nو بعد در سکوت، صدای نفس های همدیگر را بشنوید .\nما شاید آخرین نسلی بودیم که کمتر می دید و بیشتر تخیل می کرد . نسلی که صدا و لبخند را به تیپ و هیکل ترجیح می داد . آخرین نسلی که زود دل می بست و دیر دل می کند ..\n\nپ ن:\nآن روز که در محشر،مردُم همه گرد آیند\nما با تو در آن غوغا،دزدیده نظر بازیم", "post_url_3": "http://talifieh.blog.ir/1396/09/21/%D8%AA%D9%87%D8%B1%D8%A7%D9%86-%D9%86%D9%88%D8%B4%D8%AA-1", "post_title_3": "تهران نوشت1", "post_content_3": "از وقتی به تهران آمده بودیم مسیر هر روزه ام همین بود. چه در روزهای سرد و چه در روزهای گرم. آفتابی یا بارانی.روزهای برفی هم که تهران امسال نداشت و به جایش تا دلت بخواهد آلودگی هوا بود و دود.\nبا هر طلوع خورشید می رفتم تا با متروی انقلاب خود را به ازادی برسانم وشبها خسته از آزادی خود را به انقلاب می رساندم وتنها دلگرمی ام این بود که به خانه بر می گردم.\nبعضی شبها که دعوت می شدیم خانه آن فامیل دورمان ، باید کمی از انقلاب عقب تر می رفتم تا برسم به امام حسین و بعد پیروزی.\nهم جایشان از ما بهتر است و هم خانه شان آباد تر. خانه ای بزرگ و تک واحدی.\nولی ما هنوز مستاجر انقلابیم.\n\n\n\nپ ن: تهران نوشت چند نوشته کوتاه است، حاصل زندگی چند ماهه در تهران. خوب و بد و تلخ وشیرینش را به بزرگواری خود ببخشید.\nنوشته مربوط است به اسفند ماه گذشته.", "post_url_4": "http://talifieh.blog.ir/1396/09/06/%D8%A7%D9%86%D8%AA%D8%B8%D8%A7%D8%B1-%D8%B9%D8%A7%D9%85%DB%8C%D8%A7%D9%86%D9%87%D8%8C%D8%B9%D8%A7%D9%84%D9%85%D8%A7%D9%86%D9%87%D8%8C%D8%B9%D8%A7%D8%B1%D9%81%D8%A7%D9%86%D9%87", "post_title_4": "انتظار* عامیانه،عالمانه،عارفانه", "post_content_4": "بعد از 25 سال دوران غربت ... چرا امیرالمؤمنین در مقابل این همه اصرار برای خلافت امتناع می کردند؟...علت اصلی امتناع حضرت این بود که هر چند مردم از ظلم خسته شده بودند، اما خواهان عدالت هم نبودند. آنها اساساً نه عدالت و لوازم آن را درست می فهمیدند و نه می توانستند آن را تحمل کنند. اگر مردم اهل تحمل عدالت بودند، آن گونه حضرت را در دوران حکومتش شکنجه نمی کردند!الان مردم عالم از ظلم اسرائیل و آمریکا خسته شده اند، اما آیا این کافی است؟...\n\nکسانی که مایلند همه انسان ها، حتی مفسیدن، آنها را تحویل بگیرند و یا لااقل سر جنگ با مفسیدن را ندارند، نمی توانند جزء منتظران قرار گیرند. اساساً تمایل به صلح با ظالمان و مفسدان، گرایش پلیدی است که اگر در روح یک انسان مؤمن رسوخ کند، ایمان او را به تباهی خواهد کشید. این گرایش پلید می تواند کار مؤمنین را به آنجا بکشاند که حاضر شوند برای دل خوشی دشمنان بشریت و یا به دلیلی عافیت طلبی، سر از بدن فرزندان پیامبر خدا(صلوات الله علیه و آله) جدا کنند.\n\nکتاب:انتظار عامیانه، انتظار عالمانه، انتظار عارفانه\nاستاد پناهیان\n\nپ ن:آقاجان امامتتان از امروز آغاز شد. نه از١١٧٩( ۱۱۴۳شمسی )سال پیش آغاز شده و نمیدانم باید برای اینهمه سال غربت به شما تبریک گفت یا..\nباید جشن گرفت یا...وهزارباید و نباید دیگر", "post_url_5": "http://talifieh.blog.ir/1396/08/29/%D8%B4%D8%A8%DB%8C-%D8%A8%D8%B1%D8%A7%DB%8C-%D8%AE%D8%AF%D8%A7", "post_title_5": "شبی برای خدا", "post_content_5": "دزدی به خانه احمد خضرویه رفت و بسیار بگشت، اما چیزی نیافت که قابل دزدی باشد.\nخواست که نومید بازگردد که ناگهان احمد، او را صدا زد و گفت:\nای جوان! سطل را بردار و از چاه، آب بکش و وضو بساز و به نماز مشغول شو تا اگر چیزی از راه رسید، به تو بدهم؛ مباد که تو از این خانه با دستان خالی بیرون روی!\nدزد جوان، آبی از چاه بیرون در آورد، وضو ساخت و نماز خواند.\nروز شد، کسی در خانه احمد را زد. داخل آمد و ۱۵۰ دینار نزد شیخ گذاشت و گفت این هدیه، به جناب شیخ است.\nاحمد رو به دزد کرد و گفت: دینارها را بردار و برو؛ این پاداش یک شبی است که در آن نماز خواندی.\n\nحال دزد، دگرگون شد و لرزه بر اعضایش افتاد \nگریان به شیخ نزدیک تر شد و گفت:\nتاکنون به راه خطا می رفتم. یک شب را برای خدا گذراندم و نماز خواندم، خداوند مرا این چنین اکرام کرد و بی نیاز ساخت. \nمرا بپذیر تا نزد تو باشم و راه صواب را بیاموزم. کیسه زر را برگرداند و از مریدان شیخ احمد گشت.\n\nتذکره‌الاولیاى عطار", "post_full_content_5": "\nشبی برای خدا\nدوشنبه, ۲۹ آبان ۱۳۹۶، ۰۹:۳۲ ق.ظ\n\n\nدزدی به خانه احمد خضرویه رفت و بسیار بگشت، اما چیزی نیافت که قابل دزدی باشد.\nخواست که نومید بازگردد که ناگهان احمد، او را صدا زد و گفت:\nای جوان! سطل را بردار و از چاه، آب بکش و وضو بساز و به نماز مشغول شو تا اگر چیزی از راه رسید، به تو بدهم؛ مباد که تو از این خانه با دستان خالی بیرون روی!\nدزد جوان، آبی از چاه بیرون در آورد، وضو ساخت و نماز خواند.\nروز شد، کسی در خانه احمد را زد. داخل آمد و ۱۵۰ دینار نزد شیخ گذاشت و گفت این هدیه، به جناب شیخ است.\nاحمد رو به دزد کرد و گفت: دینارها را بردار و برو؛ این پاداش یک شبی است که در آن نماز خواندی.\n\nحال دزد، دگرگون شد و لرزه بر اعضایش افتاد \nگریان به شیخ نزدیک تر شد و گفت:\nتاکنون به راه خطا می رفتم. یک شب را برای خدا گذراندم و نماز خواندم، خداوند مرا این چنین اکرام کرد و بی نیاز ساخت. \nمرا بپذیر تا نزد تو باشم و راه صواب را بیاموزم. کیسه زر را برگرداند و از مریدان شیخ احمد گشت.\n\nتذکره‌الاولیاى عطار\n\n\n\n\n\n\n\n\n\n\n۸\n\n\n\n\n\n۰\n\n\n\n\n۹۶/۰۸/۲۹\n\n\n\n\nسا قی\n\n\n\n\nتالیفیه\nتنبیه\nداستان کوتاه\nدزدی\nراز نگاه\nعطار\n\n\n\n\n\n\n", "post_full_content_4": "\nانتظار* عامیانه،عالمانه،عارفانه\nدوشنبه, ۶ آذر ۱۳۹۶، ۰۲:۲۱ ب.ظ\n\n\nبعد از 25 سال دوران غربت ... چرا امیرالمؤمنین در مقابل این همه اصرار برای خلافت امتناع می کردند؟...علت اصلی امتناع حضرت این بود که هر چند مردم از ظلم خسته شده بودند، اما خواهان عدالت هم نبودند. آنها اساساً نه عدالت و لوازم آن را درست می فهمیدند و نه می توانستند آن را تحمل کنند. اگر مردم اهل تحمل عدالت بودند، آن گونه حضرت را در دوران حکومتش شکنجه نمی کردند!الان مردم عالم از ظلم اسرائیل و آمریکا خسته شده اند، اما آیا این کافی است؟...\n\nکسانی که مایلند همه انسان ها، حتی مفسیدن، آنها را تحویل بگیرند و یا لااقل سر جنگ با مفسیدن را ندارند، نمی توانند جزء منتظران قرار گیرند. اساساً تمایل به صلح با ظالمان و مفسدان، گرایش پلیدی است که اگر در روح یک انسان مؤمن رسوخ کند، ایمان او را به تباهی خواهد کشید. این گرایش پلید می تواند کار مؤمنین را به آنجا بکشاند که حاضر شوند برای دل خوشی دشمنان بشریت و یا به دلیلی عافیت طلبی، سر از بدن فرزندان پیامبر خدا(صلوات الله علیه و آله) جدا کنند.\n\nکتاب:انتظار عامیانه، انتظار عالمانه، انتظار عارفانه\nاستاد پناهیان\n\nپ ن:آقاجان امامتتان از امروز آغاز شد. نه از١١٧٩( ۱۱۴۳شمسی )سال پیش آغاز شده و نمیدانم باید برای اینهمه سال غربت به شما تبریک گفت یا..\nباید جشن گرفت یا...وهزارباید و نباید دیگر\n\n\n\n\n\n\n\n\n\n\n۷\n\n\n\n\n\n۰\n\n\n\n\n۹۶/۰۹/۰۶\n\n\n\n\nسا قی\n\n\n\n\nانتظار\nبزم عاشقی\nتالیفیه\nعارفانه\nعاشقانه\nعالم\nملاقات با امام زمان عجل الله تعالی فرجه\n\n\n\n\n\n\n", "post_full_content_2": "\nعشق بدون تکنولوژی\nجمعه, ۱ دی ۱۳۹۶، ۱۲:۲۹ ب.ظ\n\n\nقدیم ها اگر عاشق می شدی و دلت هوای دیدن داشت ، تلگرام که نبود بروی عکس های پروفایلش را ببینی .\n  باید یادت می آمد فلان مهمانی یا فلان سیزده به در با کدام جمله تو خندیده ؟ در کدام کنج خانه یا سر کدام کوچه اتفاقی ، نگاهتان با هم تصادف کرده ، بعد لبخند زده اید و صورتتان گل انداخته از خجالت ؟ \nنمی شد بروی ببینی \"لست سین\" تلگرامش کی بوده . باید آرزو می کردی شاید یک عروسی یا عزا  پیش بیاید که بشود دم در ، بین مهمان ها ، چند لحظه ای  دوباره تماشایش کنی .\nعکسی اگر بود مقدس بود و جایش در امن ترین خلوت خانه . \nباید سر حوصله ، دور از چشم اغیار ، یواشکی، شاید ،چند دقیقه ای نگاهش کنی و قربان و صدقه اش بروی .\n اینستاگرام نبود که عکس های سلفی در رنگ بندی های مختلف و عکس های دسته جمعی و سفر و مهمانی رفتن هایش را بشود  ببینی .\nما که توی کافه و سینما قرار نمی گذاشتیم .\n\n قرارمان این بود که فلان ساعت توی صف نانوایی با هم باشیم\nیکی توی مردانه بایستد و دیگری زنانه شاید شانس یاری کند و همزمان نوبتمان شد و پیش چشم شاطر، جلوی دخل، چند ثانیه ای کنار هم بایستیم .همین .\nتلفن های خانه که سایلنت نمی شدند .\n قرارمان این بود که فلان ساعت که همه خواب هستند یواشکی طوری که کسی نفهمد گوشی دستش باشد و آن یکی دستش روی قطع کن و به محض اینکه زنگ زدی ، زنگ نخورده دستش را بردارد ، مبادا کسی بو ببرد . \nتو آرام بگویی : دوستت دارم \nو او آرام تر بگوید : منم همینطور\nو بعد در سکوت، صدای نفس های همدیگر را بشنوید .\nما شاید آخرین نسلی بودیم که کمتر می دید و بیشتر تخیل می کرد . نسلی که صدا و لبخند را به تیپ و هیکل ترجیح می داد . آخرین نسلی که زود دل می بست و دیر دل می کند ..\n\nپ ن:\nآن روز که در محشر،مردُم همه گرد آیند\nما با تو در آن غوغا،دزدیده نظر بازیم\n\n\n\n\n\n\n\n\n\n\n۷\n\n\n\n\n\n۰\n\n\n\n\n۹۶/۱۰/۰۱\n\n\n\n\nسا قی\n\n\n\n\nتالیفیه\nتلفن قدیمی\nداستان کوتاه\nدهه شصتی\nدوست تلفنی\nعاشق\nعاشقانه\nعشق\nعشقبازی\nمعشوقه\n\n\n\n\n\n\n", "post_full_content_3": "\nتهران نوشت1\nسه شنبه, ۲۱ آذر ۱۳۹۶، ۰۹:۱۶ ب.ظ\n\n\nاز وقتی به تهران آمده بودیم مسیر هر روزه ام همین بود. چه در روزهای سرد و چه در روزهای گرم. آفتابی یا بارانی.روزهای برفی هم که تهران امسال نداشت و به جایش تا دلت بخواهد آلودگی هوا بود و دود.\nبا هر طلوع خورشید می رفتم تا با متروی انقلاب خود را به ازادی برسانم وشبها خسته از آزادی خود را به انقلاب می رساندم وتنها دلگرمی ام این بود که به خانه بر می گردم.\nبعضی شبها که دعوت می شدیم خانه آن فامیل دورمان ، باید کمی از انقلاب عقب تر می رفتم تا برسم به امام حسین و بعد پیروزی.\nهم جایشان از ما بهتر است و هم خانه شان آباد تر. خانه ای بزرگ و تک واحدی.\nولی ما هنوز مستاجر انقلابیم.\n\n\n\nپ ن: تهران نوشت چند نوشته کوتاه است، حاصل زندگی چند ماهه در تهران. خوب و بد و تلخ وشیرینش را به بزرگواری خود ببخشید.\nنوشته مربوط است به اسفند ماه گذشته.\n\n\n\n\n\n\n\n\n\n\n۷\n\n\n\n\n\n۰\n\n\n\n\n۹۶/۰۹/۲۱\n\n\n\n\nسا قی\n\n\n\n\nانقلاب\nتالیفیه\nتنهایی\nتکامل\nداستان کوتاه\nکارتن خواب\n\n\n\n\n\n\n", "post_full_content_1": "\nتهران نوشت2\nپنجشنبه, ۲۱ دی ۱۳۹۶، ۰۴:۰۲ ب.ظ\n\n\nهوای انقلاب اصلا برای یک زندگی سالم مساعد نیست!!!\nوقتی که می خواستم درس و بحث را رها کنم و به اینجا بیایم خیلی ها تجربه امروز را دیروز تذکر داده بودند. و این طبع ادمی است که تا آزموده را نیازماید و سرش به سنگ نخورد دلش آرام نمی گیرد. وعجب رابطه ایست میان این دو. \nدل و سر را می گویم. همیشه در پی سرکوب یکدیگرند، گاهی فکر می کنم تقصیر من در این میانه چیست. همیشه در این دعواهای دو گانه خیر و شر ، رضا و ریا، عقل و دل و...این من بوده ام که نابود شده ام.\nهوای انقلاب اصلا برای یک زندگی سالم مساعد نیست. اولش چشمهایم می سوخت و قرمز می شد. بعد سردردهای پیاپی شد درد سر تازه و حالا که هوای انقلاب را خوب استشمام میکنم گاهی اوقات نفسم به شماره می افتد و قلبم درد می گیرد.\nحالا که فکر می کنم این انقلاب نشینی هر بدی که داشت عقل و دل را در یک موضوع متحد کرد.و در یک نقطه به تفاهم رساند و آن درد بود.\n\nسر در دانشگاه تهران ما شهرستانی ها را آن قدر شیفته خود می کند که همه اینها را بپذیریم و خود را تحسین کنیم که همسایه علمیم.\nاز کودکی فکر می کردم جایگاه عالمانه ها در سر است و شاعرانه ها در دل.ولی حالا این علم در قلب تهران است و کوچه باغ های شاعرانه در سر تهران.\nقدیمی ها کوچه انقلاب را به ما سپرده اند و خودشان در طلب خاطرات یار جمارانی خویش رهسپار کوچه باغ های شاعرانه گشته اند.\n\nما هم اگر بخواهیم به آنها ملحق شویم باید در دروازه دولت خطمان را عوض کنیم!\n\n\n\n\n\n\n\n\n\n\n\n۱۲\n\n\n\n\n\n۰\n\n\n\n\n۹۶/۱۰/۲۱\n\n\n\n\nسا قی\n\n\n\n\nاعدام های ۶۷\nانقلاب\nتالیفیه\nداستان کوتاه\nدموکراسی\nعاشقانه\nعالم\nعصیان\nمرد بودن\n۸۸\n\n\n\n\n\n\n"}