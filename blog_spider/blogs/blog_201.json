{"type": "blog", "blog_name": "لحظه‌نویسی‌های روزانهٔ ذهن شلوغ من", "blog_url": "http://lahzenevisi.blog.ir/", "post_url_1": "http://lahzenevisi.blog.ir/1396/09/20/%D8%A7%D9%88%D9%84-%DA%A9%D8%B3%D8%A8-%D8%A7%D8%B3%D8%AA-%DB%8C%D8%A7-%DA%A9%D8%A7%D8%B1", "post_title_1": "اول کسب است یا کار؟", "post_content_1": "عادل طالبی بازاریاب و مشاور اینترنتی است. دقت‌ورزیِ معناییِ وی ستودنی است. او دربارهٔ کسب‌و‌کار می‌گوید اول کار بعد کسب!\n\nدقت‌ورزی‌های معناییِ دیگری هم هست؛ مثلاً کشف‌ و جست‌وجو که اول جست‌و‌جو می‌کنیم، بعد کشف!\n\nمحمدباقر قنبری نصرآبادی\n۱۴:۰۲\n۲۰آذر۱۳۹۶", "post_url_2": "http://lahzenevisi.blog.ir/1396/09/19/%D9%81%DB%8C%D9%84%D8%B3%D9%88%D9%81-%D9%88-%D8%B1%D9%88%D8%B4%D9%86-%D9%81%DA%A9%D8%B1-%D9%85%DB%8C-%D8%B4%D9%88%D9%85-%D8%A7%D9%85%D8%A7-%D8%A8%D9%87-%D9%88%D9%82%D8%AA%D8%B4", "post_title_2": "فیلسوف و روشن‌فکر می‌شوم؛ اما به‌وقتش!", "post_content_2": "برای تأمل دربارهٔ جهان و جهانیان و حتی ماوراء، هیچ زمانی بهتر از سیریِ شکم نیست‌؛ به‌خصوص در مسیر بین سفره و دستشویی: زمان تخلیه. همهٔ دنیا گل و بلبل می‌شود و دیگر غم‌انگاری نمی‌کنی!\n\nاما برای سیاست‌مدار‌شدن، بماند برای وقتی دیگر...\n\nمحمدباقر قنبری نصرآبادی\n۰۲:۴۹\n۱۹آذر۱۳۹۶", "post_url_3": "http://lahzenevisi.blog.ir/1396/09/18/%D9%BE%DB%8C%DA%86%D8%A7%D9%86%D8%AF%D9%86-%D9%86%D8%B3%D8%AE%D9%87-%D9%BE%DB%8C%DA%86%DB%8C%D8%AF%D9%87-%D8%B4%D8%AF%D9%87", "post_title_3": "پیچاندنِ نسخهٔ پیچیده‌شده!", "post_content_3": "دکتر پشتِ میزش نشسته است و خیره به عکس مچ دستم می‌گوید دیگر نباید بیل بزنی!\n\nگفتم آقای دکتر، یعنی دیگر نباید زندگی کنم؟!\n\nمحمدباقر قنبری نصرآبادی\n۷:۴۹\n۱۸آذر۱۳۹۶", "post_url_4": "http://lahzenevisi.blog.ir/1396/09/15/%D9%85%D8%B3%DB%8C%D9%84%D9%87-%D8%AA%D9%82%D8%AF%D9%85-%D9%88-%D8%AA%D8%A7%D8%AE%D8%B1-%D9%85%D8%B1%D8%BA-%DB%8C%D8%A7-%D8%AA%D8%AE%D9%85-%D9%85%D8%B1%D8%BA-%D9%86%DB%8C%D8%B3%D8%AA%D8%8C-%D8%AD%D8%AA%DB%8C-%D9%85%D8%B3%DB%8C%D9%84%D9%87-%D8%A8%D9%88%D8%AF%D9%86-%DB%8C%D8%A7%D9%86%D8%A8%D9%88%D8%AF%D9%86-%D9%87%D9%85-%D9%86%DB%8C%D8%B3%D8%AA", "post_title_4": "مسئله تقدم‌و‌تأخرِ مرغ‌یا‌تخم‌مرغ نیست، حتی مسئله بودن‌‌یانبودن هم نیست!", "post_content_4": "قرن‌هاست که پیشنیان، سینه‌به‌سینه این پرسش را به پسینیانِ خود منتقل می‌کنند: اول گره بوده است یا هندزفری؟!\n\nمحمدباقر قنبری نصرآبادی\n۱۱:۵۱\n۱۵آذر۱۳۹۶", "post_url_5": "http://lahzenevisi.blog.ir/1396/09/15/%D8%B3%D9%87-%D8%A8%D8%B9%D8%AF-%D8%A7%D8%B2-%D8%B3%D9%86%D8%A7%D8%B1%DB%8C%D9%88%DB%8C-%D8%A7%D8%B1%D9%87-%DA%A9%D8%B1%D8%AF%D9%86-%D9%85%D8%A7", "post_title_5": "سه بُعد از سناریویِ ارّه‌کردنِ ما", "post_content_5": "بُعد اول: مخاطبانِ ساده همان قربانیانِ ابدی‌اند!\nگنجشک‌ها یک‌به‌یک به دست صیاد شکار می‌شدند. چه کشته می‌شدند چه زخمی، در هر صورت صیاد، سرشان را از تنشان جدا می‌کرد.\n\nزمستان بود و آب از بینی و چشم صیاد جاری شده بود. در همین حین، یکی از گنجشک‌ها به گنجشک دیگری گغت: «نگاه کن چه دل‌رحم است. گرچه ما را شکار می‌کند، دارد اشک هم می‌ریزد.» آن گنجشک گفت: «چشمانش را نگاه نکن، دستانش را نگاه کن که دارد جانمان را می‌ستاند!»\n\nنقل به مضمون از کتاب جایی که خیابانها نام داشت، اثر رنده عبدالفتاح، مترجم مجتبی ساقینی، نشر آرما، صفحه ۱۳۸.\n\nبُعد دوم: مدیرانی که به حالِ خود رها شده‌اند!\nبرخی مدیرانِ کانال‌ها در تلگرام، در شناسنامهٔ کانالشان نوشته‌اند که این کانال تحت قوانین جمهوری اسلامی است و هیچ سوگیریِ جناحی ندارد‌.\n\nاما وقتی محتوای کانال را می‌بینی، یا باید به قوانین شک کنی یا به عقل خودت یا به کانال!\nمحتوای کانال از این قرار است:\n۱. تمسخر آخوند چه در محتوای متنی، چه در محتوای غیرمتنی؛ ۲. تمسخر دخترها بیشتر در قالب متن؛ ۳. بنرهای تبلیغاتیِ هر کانالی؛ ۴. تمسخر برخی شخصیت‌های سیاسی که موافقِ آن‌ها نباشد؛ ۵. عکس‌ها و گیف‌ها و فیلم‌هایی که اگر سکسی نباشد، دست‌کم انگیزشی است؛ ۶. و... .\n\nجدا از مدیرِ کانال‌‌ تلگرام و اینکه همهٔ مدیرانِ میانی منظور هستند،\nجدا از محتوای غیراخلاقی یا محتوایِ غیرمفید کانال‌،\nجدا از محتوای کانال که مطابق قوانین جمهوری اسلامی ایران باشد یا نباشد،\nجدا از میزان آشنایی به قوانین جمهوری اسلامی ایران،\nجدا از درستی یا نادرستیِ قوانین جمهوری اسلامی ایران،\nجدا از اعضای غیرواقعیِ کانال یا اعضای واقعی اما غیرفعال،\nجدا از بازدیدهای کشکی و نه واقعی،\nجدا از همهٔ این‌ها، چه اصراری است که تأکید کند مطابق با قوانین جمهوری اسلامی ایران؟! \n\nبگذاریم و بگذریم. صِرفِ اینکه مدیر کانال بگوید یا بنویسد محتوای این کانال مطابق با شئونات اسلامی و قوانین جمهوری اسلامی ایران است، باید منفعل بشویم؟!\n\nبُعد سوم: مسئولان نااهلی که به‌خود نمی‌آیند و همه را با خود، ناخود می‌کنند!\nکم نیستند مسئولان غیرمحترمی که جامعه را در سلامت کامل می‌بینند و دم از گل و بلبل می‌زنند و از روی نمودار و با آمار این گل و بلبل‌ را به رخ ملت می‌کشند و نیز کم نیستند مخاطبانی که خواسته یا ناخواسته این گل‌ و بلبل‌ها را می‌پذیرند و  واقعیت اطرافشان را نادیده می‌گیرند. یعنی همین که فلان مسئول بگوید اوضاع به‌سامان است، برای این‌ها کافی است.\nبرخی دیگر از مردم به دلیل وجود چنین مسئولانی، اصلاح که نمی‌شوند هیچ، عملِ خطای خود را توجیه هم می‌کنند.\n\nپایان: اگر حوصله نمی‌کنی، فقط همین را بخوان!\nایراد هم از مخاطبان است، هم مدیران، هم مسئولانِ بی‌تعهد.\nکدام ایراد؟! اینکه به‌جای دست صیاد، اشکش را ببینی و گمان کنی دل‌رحم است.\nاینکه ببینی مدیر فلان کانال یا سایت، نوشته باشد محتوا مطابق قوانین است و همین جمله تو را منفعل کند. حتی همین مدیر نداند هم فاسد است، هم مفسد و به حال خودش رها شده باشد.\nاینکه مسئولان با ناکارآمدیِ خود، خلقی را در نااهل‌شدن، همراهی کنند.\n\nمحمدباقر قنبری نصرآبادی\n۱۹:۴۱\n\n۱۵آذر۱۳۹۶"}